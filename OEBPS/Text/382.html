<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第六回　焚金闕董卓行兇　匿玉璽孫堅背約</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu4">
	第六回　焚金闕董卓行凶
	匿玉璽孫堅背約
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	無故而遷天子，則比於蒙塵；無端而遷百姓，則等於流竄。遷天子不易，遷百姓更難。昔漢武徒關中豪傑，擇富者而徙之：其貧者不中徙也。今董卓殺富戶而徙貧民，富者既死於罪，貧者復死於徙：民生其時，富亦死，貧亦死，<span class="shu-ming">詩</span>曰「周余黎民，靡有孑遺」，其不在周宣，而在漢獻乎？
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	平王居東而周衰，光武居東而漢興，其故何也？一則能誅王莽，而冠履之分明；一則不能討申侯，而君臣之義滅也。盤庚復成湯之故宇而殷盛，獻帝復高祖之故土而漢亡，其故何也？一則天子當陽，而曲達其迓續民命之情；一則暴臣當國，而大逞其劫奪民生之惡也。總之君尊則治，君卑則亂；民安則治，民危則亂。安在西方之必勝於東而新都之宜復其舊哉？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	觀董卓行事，是愚蠢強盜，不是權詐奸雄。奸雄必要結民心，奸雄必假行仁義。今焚宮室、發陵寢，殺百姓、擄貲財，不過如張角等所爲。後人并稱卓、操，孰知卓之不及操也遠甚！
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	人各一心，不能同事，蘇秦洹水之約，所以不久而散也。前者孫堅欲戰，而袁術沮之；今者曹操欲戰，而袁紹復沮之，使有志之人，動而掣肘，可勝歎哉！至於劉表，徒負虛名。不聞其得曹操之檄而謀董卓，但見其奉袁紹之書而截孫堅，其無用可知矣。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	千軍易得，一將難求；眾將易得，主將難求。爲從者萬輩，不若爲首者一人之重也。「天下可無洪，不可無公」，此語可垂千古。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	曹操幾死者三：獻刀而逃，在中牟軍士所獲，一死也；陳宮於客店欲殺之，二死也；滎陽之戰，中箭墮馬，三死也。脫此三死，人爲曹幸，我獨爲操恨，恨其不得以一死成忠義之名。天下固有生不如死者，此類是也。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	玉璽琢自祖龍，則祖龍以前，夏、商、周之爲天子，何嘗有玉璽耶？況祖龍三十六年玉璽失而復得，而祖龍即於明年死，是失之不足憂，得之不足喜也。孫堅舉動，頗有忠義之氣，一得玉璽，而忽懷異心，亦其見之不明耳。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說張飛拍馬趕到關下，關上矢石如雨，不得進而回。八路諸侯，同請玄德、關、張賀功，使人去袁紹寨中報捷。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	紹遂移檄孫堅，令其進兵。<span class="jiazhu">不獎劉、關、張戰捷，只檄孫堅進兵；但教孫堅進兵，不責袁術給糧：殊爲可笑。</span>堅引程普、黃蓋至袁術寨中相見。堅以杖畫地曰：「董卓與我本無仇隙，今我奮不顧身，親冒矢石來決死戰者，上爲國家討賊，<span class="jiazhu">此句責他無君。</span>下爲將軍家門之私。<span class="jiazhu">指袁隗受害。○此句責他無親。</span>而將軍卻聽讒言，不發糧草，致堅敗績。將軍何安？」術惶恐無言，命斬進讒之人，以謝孫堅。忽人報堅曰：「關上有一將乘馬來寨中，要見將軍。」堅辭袁術，歸到本寨，喚來問時，乃董卓愛將李傕。<span class="jiazhu">奇。</span>堅曰：「汝來何爲？」傕曰：「丞相所敬者，惟將軍耳。今特使傕來結親：丞相有女，欲配將軍之子。」<span class="jiazhu">「匪寇，婚媾。」突如其來。</span>堅大怒，叱曰：「董卓逆天無道，蕩覆王室，吾欲夷其九族以謝天下，安肯與逆賊結親耶！吾不斬汝，汝當速去，早早獻關，饒你性命！倘若遲誤，粉骨碎身！」<span class="jiazhu">孫堅是漢子，與呂布大異。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	李傕抱頭鼠竄，回見董卓，說孫堅如此無禮。卓怒，問李儒。儒曰：「溫侯新敗，兵無戰心。不若引兵回洛陽，遷帝於長安，以應童謠。近日街市童謠曰：『西頭一個漢，東頭一個漢。鹿走入長安，方可無斯難。』<span class="jiazhu">童謠甚奇。</span>臣思此言：『西頭一個漢』，乃應高祖旺於西都長安，傳一十二帝；『東頭一個漢』，乃應光武旺於東都洛陽，今亦傳一十二帝。<span class="jiazhu">李儒所解，不合童謠。蓋」東頭一個漢「乃指許都，」西頭一個漢「乃指蜀漢也。</span>天運合回。丞相遷回長安，乃保無虞。」卓大喜曰：「非汝言，吾實不悟。」遂引呂布星夜回洛陽，商議遷都。聚文武於朝堂，卓曰：「漢東都洛陽三百餘年，氣數已衰。吾觀旺氣，實在長安。吾欲奉駕西幸，汝等各宜促裝！」司徒楊彪曰：「關中殘破零落。今無故捐宗廟、棄皇陵，恐百姓驚動。天下動之至易，安之至難，望丞相鑒察。」<span class="jiazhu">此從百姓起見，言現居不可動搖。</span>卓怒曰：「汝阻國家大計耶？」太尉黃琬曰：「楊司徒之言是也。往者王莽篡逆，更始赤眉之時，焚燒長安，盡爲瓦礫之地；更兼人民流移，百無一二。今棄宮室而就荒地，非所宜也。」<span class="jiazhu">此從朝廷起見，言荒地不可建都。</span>卓曰：「關東賊起，天下播亂。長安有崤函之險；更近隴右，木石磚瓦克日可辦，宮室營造不須月餘。汝等再休亂言。」司徒荀爽諫曰：「丞相若欲遷都，百姓騷動不寧矣。」<span class="jiazhu">荀爽之意亦重在百姓。</span>卓大怒曰：「吾爲天下計，豈惜小民哉！」<span class="jiazhu">拋卻百姓，安有天下？確是不通文理之言。</span>即日罷楊彪、黃琬、荀爽爲庶民。卓出上車，只見二人望車而揖，視之，乃尚書周毖、城門校尉伍瓊也。卓問有何事，毖曰：「今聞丞相欲遷都長安，故來諫耳。」卓大怒曰：「我始初聽你兩個，保用袁紹；今紹已反，是汝等一黨！」<span class="jiazhu">照應前文。</span>叱武士推出都門斬首。遂下令遷都，限來日便行。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	李儒曰：「今錢糧缺少，洛陽富戶極多，可籍沒入官。但是袁紹等門下，殺其宗黨而抄其家貲，必得巨萬。」<span class="jiazhu">讀「哿矣富人」之詩，而歎幽、厲之朝猶爲盛世也。</span>卓即差鐵騎五千、遍行捉拿洛陽富戶共數千家，插旗頭上，大書「反臣逆黨」，盡斬於城外，取其金貲。<span class="jiazhu">何不竟題之曰「富戶」，而必借逆黨爲名乎？「匹夫無罪，懷璧其罪。」人生亂世，不幸而富，便當族耳。陶朱公三致千金而三散之，誠懼此也。</span>李傕、郭汜盡驅洛陽之民數百萬口，前赴長安，<span class="jiazhu">富民死，貧民徙，所得何罪？</span>每百姓一隊，間軍一隊，互相拖押。死於溝壑者，不可勝數。又縱軍士淫人妻女，奪人糧食。啼哭之聲，震動天地。<span class="jiazhu">不是丞相要遷都，卻是強盜殿場矣。</span>如有行的遲者，背後三千軍催督，軍手執白刃，與路殺人。卓臨行，教諸門放火焚燒居民房屋，并放火燒宗廟宮府。南北兩宮，火焰相接；長樂宮庭，盡爲焦土。<span class="jiazhu">仿佛楚人一炬。</span>又差呂布發掘先皇及后妃陵寢，取其金寶。軍士乘勢掘官民墳塚殆盡。<span class="jiazhu">黃巾賊反不如此之甚。</span>董卓裝載金珠緞匹好物數千餘車，劫了天子并后妃等，竟望長安去了。<span class="jiazhu">王莽知有「金縢」而學之，要做假聖人；董卓不知有「盤庚」而學之，竟做真強盜。</span>卻說卓將趙岑見卓已棄洛陽而去，便獻了汜水關。孫堅驅兵先入。玄德、關、張殺入虎牢關，諸侯各引軍入。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	且說孫堅飛奔洛陽，遙望火焰沖天，黑煙鋪地，二三百里并無雞犬人煙。堅先發兵救滅了火，令眾諸侯各於荒地上屯住軍馬。曹操來見袁紹曰：「今董賊西去，正可乘勢追襲。本初按兵不動，何也？」<span class="jiazhu">眾諸侯中，畢竟孫、曹二人出色。</span>紹曰：「諸兵疲困，進恐無益。」<span class="jiazhu">庸夫無膽。</span>操曰：「董賊焚燒宮室，劫遷天子，海內震動，不知所歸。此天亡之時也，一戰而天下定矣。諸公何疑而不進？」<span class="jiazhu">袁、曹優劣又見於此。</span>眾諸侯皆言不可輕動。<span class="jiazhu">俱是庸夫。</span>操大怒曰：「豎子不足與謀！」遂自引兵萬餘，領夏侯惇、夏侯淵、曹仁、曹洪、李典、樂進，星夜來趕董卓。<span class="jiazhu">是壯舉，不是輕動。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	且說董卓行至滎陽地方，太守徐榮出接。李儒曰：「丞相新棄洛陽，防有追兵。可教徐榮伏軍滎陽城外山塢之旁，若有兵追來，可竟放過，待我這裏殺敗，然後截住掩殺：令後來者不敢復追。」<span class="jiazhu">若十八路齊出，一徐榮何足當之！可恨眾人愚懦，致令孟德敗兵。</span>卓從其計，又令呂布引精兵歇後。布正行間，曹操一軍趕上。呂布大笑曰：「不出李儒所料也！」將軍馬擺開。曹操出馬，大叫：「逆賊劫遷天子，流徙百姓，將欲何往？」呂布罵曰：「背主懦夫，何得妄言！」夏侯惇挺槍躍馬，直取呂布。戰不數合，李傕引一軍從左邊殺來，操急令夏侯淵迎敵。右邊喊聲又起，郭汜引軍殺到，操急令曹仁迎敵。三路軍馬，勢不可當。夏侯惇抵敵呂布不住，飛馬回陣。布引鐵騎掩殺。操軍大敗，回望滎陽而走。<span class="jiazhu">此敗非操之罪，乃眾諸侯之罪也。</span>走至一荒山腳下，時約二更，月明如晝(畫)。<span class="jiazhu">閒筆點綴，絕佳。</span>方纔聚集殘兵，正欲埋鍋造飯，只聽得四圍喊聲，徐榮伏兵盡出。<span class="jiazhu">徐榮黨惡，與李儒等。</span>曹操慌忙策馬，奪路奔逃，正遇徐榮，轉身便走。榮搭上箭，射中操肩膊。操帶箭逃命，踅過山坡，兩個軍士伏於草中，見操馬來，二槍齊發，操馬中槍而倒。操翻身落馬，被二卒擒住。<span class="jiazhu">使讀者吃一嚇。只見一將飛馬而來，揮刀砍死兩個步軍，下馬救起曹操。<span class="jiazhu">不謂竟有此一救。○讀到此處，方知「月明如晝(畫)」四字點綴得好。惟其月明如晝(畫)，故一來便見；若暗黑中，正自摸不著也。</span>操視之，乃曹洪也。操曰：「吾死於此矣，賢弟可速去！」洪曰：「公急上馬！洪願步行。」操曰：「賊兵趕上，汝將奈何？」洪曰：「天下可無洪，不可無公。」<span class="jiazhu">曹洪真好兄弟。乃不從一家起見，而以天下起見，所以更奇。</span>操曰：「吾若再生，汝之力也。」操上馬，洪脫去衣甲，拖刀跟馬而走。<span class="jiazhu">天下可無洪，曹操卻不可無洪。</span>約走至四更餘，只見前面一條大河阻住去路，後面喊聲漸近。<span class="jiazhu">使讀者又吃一嚇。</span>操曰：「命已至此，不得復活矣！」洪急扶操下馬，脫去袍鎧，負操渡水。<span class="jiazhu">此時又不可無洪。</span>纔過彼岸，追兵已到，隔水放箭。操帶水而走。<span class="jiazhu">險殺，嚇殺。</span>比及天明，又走三十餘里，土岡下少歇。忽然喊聲起處，一彪人馬趕來：卻是徐榮從上流渡河來追。<span class="jiazhu">使讀者又吃一嚇。</span>操正慌急間，只見夏侯惇、夏侯淵引數十騎飛至，大喝：「徐榮勿傷吾主！」<span class="jiazhu">不謂又有此一救。</span>徐榮便奔夏侯惇，惇挺槍來迎。交馬數合，惇刺徐榮於馬下，<span class="jiazhu">殺得好。</span>殺散餘兵。隨後曹仁同李典、樂進各引兵尋到。見了曹操，憂喜交集。聚集殘兵五百餘人，同回河南。<span class="jiazhu">曹操此一戰，雖敗猶榮。</span></span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說眾諸侯分屯洛陽。孫堅救滅宮中餘火，屯兵城內，設帳於建章殿基上。堅令軍士掃除宮殿瓦礫；凡董卓所掘陵寢，盡皆掩閉。於太廟基上草創殿屋三間，請眾諸侯立列聖神位，宰太牢祀之。<span class="jiazhu">孫堅忙中舉動，大是可觀。</span>祭畢皆散。堅歸寨中。是夜星月交輝，<span class="jiazhu">「明月自來還自去，更無人倚玉欄杆。」</span>乃按劍露坐，仰觀天文。見紫微垣中，白氣漫漫，堅歎曰：「帝星不明，賊臣亂國，萬民塗炭，京城一空！」言訖，不覺淚下。<span class="jiazhu">在瓦礫場上看月，又在舊殿基上看月。月色愈好，人情愈悲。孫堅灑淚數語，可當唐人懷古詩數首。</span>旁有軍士指曰：「殿南有五色毫光，起於井中。」<span class="jiazhu">亦使讀者眼光閃爍。</span>堅喚軍士點起火把，下井打撈。撈起一婦人屍首，雖然日久，其屍不爛：<span class="jiazhu">此婦人之死，不在董卓放火之時，卻在張讓作亂之時。</span>宮樣裝束，項下帶一錦囊。取開看時，內有朱紅小匣，用金鎖鎖著。啟視之，乃一玉璽：方圓四寸，上鐫五龍交紐，旁缺一角，以黃金鑲之。上有篆文八字，云：「受命於天，既壽永昌」。<span class="jiazhu">前文不見了傳國璽，今於此處還他下落，妙補前文。</span>堅得璽，乃問程普。普曰：「此傳國璽也！此玉是昔日卞和，於荊山之下，見鳳凰棲於石上，載而進之楚文王。解之，果得玉。秦二十六年，令良工琢爲璽，李斯篆此八字於其上。<span class="jiazhu">應上篆文八字句。</span>二十八年始皇巡狩，至洞庭湖，風浪大作，舟將覆，急投玉璽於湖而止。<span class="jiazhu">未曾入井，先曾入湖。</span>至三十六年，始皇巡狩至華陰，有人持璽遮道，與從者曰：『持此還祖龍。』言訖不見。此璽復歸於秦，<span class="jiazhu">始皇得璽於活人，孫堅得璽於死婦。</span>明年始皇崩。<span class="jiazhu">得璽即死，又何取乎璽也。</span>後來子嬰將玉璽獻與漢高祖。後至王莽篡逆，孝元皇太后將印打王尋、蘇獻，崩其一角，以金鑲之。<span class="jiazhu">應上旁缺一角句。</span>光武得此寶於宜陽，傳位至今。近聞十常侍作亂，劫少帝出北邙，回宮失此寶。<span class="jiazhu">又與前失璽照應。</span>今天授主公，必有登九五之分。<span class="jiazhu">孫堅改節，實因程普此二語。</span>此處不可久留，宜速回江東，別圖大事。」堅曰：「汝言正合吾意。明日便當託疾辭歸。」<span class="jiazhu">孫堅得一玉璽便爾心變，惜哉！</span>商議已定，密諭軍士勿得洩漏。<span class="jiazhu">正爲下文軍人洩漏伏線。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	誰想內中一軍，是袁紹鄉人，欲假此爲進身之計，連夜偷出營寨來報袁紹。紹與之賞賜，暗留軍中。次日，孫堅來辭袁紹，曰：「堅抱小疾，欲歸長沙，特來別公。」紹笑曰：「吾知公疾，乃害傳國璽耳。」<span class="jiazhu">趣甚。</span>堅失色曰：「此言何來？」紹曰：「今興兵討賊，爲國除害；玉璽乃朝廷之寶，公既獲得，當對眾留於盟主處。也不懷好意。候誅了董卓，復歸朝廷。今匿之而去，意欲何爲？」堅曰：「玉璽何由在吾處？」紹曰：「建章殿井中之物何在？」堅曰：「吾本無之，何強相逼？」紹曰：「作速取出，免自生禍。」堅指天爲誓曰：「吾若果得此寶私自藏匿，異日不得善終，死刀箭之下！」<span class="jiazhu">今之盜物者極會賭咒，孫堅英雄，何亦爾爾？</span>眾諸侯曰：「文臺如此說誓，想必無之。」紹喚軍士出曰：「打撈之時，有此人否？」堅大怒，拔所佩之劍，要斬那軍士。紹亦拔劍曰：「汝斬軍人，乃欺我也。」紹背後顏良、文醜皆拔劍出鞘。堅背後程普、黃蓋、韓當亦掣刀在手。眾諸侯一齊勸住。堅隨即上馬，拔寨離洛陽而去。<span class="jiazhu">去了一個有用人。</span>紹大怒，遂寫書一封，差心腹人連夜往荊州送與刺史劉表，教就路上截住奪之。<span class="jiazhu">伏線。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	次日，人報曹操追董卓，戰於滎陽，大敗而回。紹令人接至寨中，會眾置酒，與操解悶。<span class="jiazhu">孫堅無心對月，曹操亦何心對酒。</span>飲宴間，操歎曰：「吾始興大義，爲國除賊。諸公既仗義而來，操之初意，欲煩本初引河內之眾，臨孟津；酸棗諸將固守成皋，據敖倉，塞轘轅、大穀，制其險要；公路率南陽之軍，駐丹、析，入武關，以震三輔。皆深溝高壘，勿與戰，益爲疑兵，示天下形勢。以順誅逆，可立定也。<span class="jiazhu">所言確是良策。</span>今遲疑不進，大失天下之望。操竊恥之！」紹等無言可對。既而席散，操見紹等各懷異心，料不能成事，自引軍投揚州去了。<span class="jiazhu">又去了一個有用人。</span>公孫瓚謂玄德、關、張曰：「袁紹無能爲也，久必有變。吾等且歸。」遂拔寨北行。<span class="jiazhu">又去了三個有用人。</span>至平原，令玄德爲平原相，自去守地養軍。兗州太守劉岱，問東郡太守喬瑁借糧。瑁推辭不與，岱引軍突入瑁營，殺死喬瑁，盡降其眾。袁紹見眾人各自分散，就領兵拔寨，離洛陽，投關東去了。<span class="jiazhu">盟主走了，好個盟主。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說荊州刺史劉表，字景升，山陽高平人也。乃漢室宗親。幼好結納，與名士七人爲友，時號「江夏八俊」。<span class="jiazhu">劉表徒負虛名。</span>那七人？汝南陳翔，字仲麟；同郡范滂，字孟博；魯國孔昱，字世元；渤海范康，字仲真；山陽檀敷，字文友；同郡張儉，字元節；南陽岑晊，字公孝：劉表與此七人爲友。<span class="jiazhu">今之依託名流、自謂名士者，皆劉表類也。</span>有延平人蒯良、蒯越，襄陽人蔡瑁爲輔。當時看了袁紹書，隨令蒯越、蔡瑁，引兵一萬來截孫堅。<span class="jiazhu">既能引兵截孫堅，何不興兵勤王室？</span>堅軍方到，蒯越將陣擺開，當先出馬。孫堅問曰：「蒯英度何故引兵截吾去路？」越曰：「汝既爲漢臣，如何私匿傳國之寶？可速留下，放汝歸去！」堅大怒，命黃蓋出戰。蔡瑁舞刀來迎。鬥到數合，蓋揮鞭打瑁，正中護心鏡。瑁撥回馬走，孫堅乘勢殺過界口。山背後金鼓齊鳴，乃劉表親自引軍來到。孫堅就馬上施禮曰：「景升何故信袁紹之書，相逼鄰郡？」表曰：「汝匿傳國璽，將欲反耶？」堅曰：「吾若有此物，死於刀箭之下！」<span class="jiazhu">只管賭咒。</span>表曰：「汝若要我聽信，將隨軍行李任我搜看。」堅怒曰：「汝有何力，敢小覷我！」方欲交兵，劉表便退。堅縱馬趕去，兩山後伏兵齊起，背後蔡瑁、蒯越趕來，將孫堅困在垓心。正是：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	玉璽得來無用處，反因此寶動刀兵。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	畢竟孫堅怎地脫身，且聽下文分解。
</p>
</div></body></html>
