<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第八十二回　孫權降魏受九錫　先主征吳賞六軍</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu6">
	第八十二回　孫權降魏受九錫<br/>
	先主征吳賞六軍
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	魏王受九錫，吳侯亦受九錫。君子於魏之受，譏曹操之不臣；於吳之受，笑孫權之不君。何也？寧爲雞口，無爲牛後，韓侯之所以自奮也。江東之地，豈其小於韓邦哉？且降魏而有益於吳，則亦已耳；無益於吳而徒受屈膝之恥，可足歎矣！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	操之九錫，操自加之者也；權之九錫，非孫權自加之，而待魏加之者也。自加之與待人加，則有間矣。操之九錫，天子所不敢不與者也；權之九錫，魏欲加之而權所不敢不受者也。人所不敢不與，與己所不敢不受，則又有間矣。且受漢之九錫則足榮，受魏之九錫則足恥。爲篡漢而受漢之九錫則爲強，爲降魏而受魏之九錫則爲弱。吾甚爲孫權惜之。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	孫權前後如二人。前之拔劍砍案，何其壯也；後之俯首稱臣，何其憊也。所以然者，失在爭荊州而開隙於劉耳。其始也結劉爲援，則以周郎五萬人，足以西向而遏曹操百萬之師。其既也與劉爲仇，則以江東八十一州，乃至北面而受曹丕孺子之命。君子於此，歎與國之不可絕，而輔車相依之勢爲不可離雲。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	趙諮之對曹丕，有二語爲最妙：其以「獲于禁而不害爲仁」，所以暴彼之短；其以「屈於陛下爲略」，所以抑彼之驕。夫七軍覆，龐德死，非魏之見辱於關公者乎？使非東吳，則于禁不得生還矣。是言蜀之淩魏，而吳之大有造於魏也。至於稽首稱臣，不曰是誠服，不曰是有禮，不曰是識時務，而乃曰略者，明言降魏非其本心，不過一時權宜之計，而吳終不爲魏下也。詞令之妙至於如此，真不愧行人之選哉！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	爲國者之學，不比書生尋章摘句，旨哉斯言乎！石勒未嘗識字，聞酈生勸立六國後，以爲此法當失；及聞張良止之，乃曰賴有此耳。是其能讀<span class="shu-ming">漢書</span>者也。宋理宗好探究理學，而史彌遠以小人見用，真德秀、魏了翁以君子見斥，則雖終日讀性理，卻是不曾讀得。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	孫策不疑太史慈，孫權不疑諸葛瑾，其事同乎？曰：不同。策當兵勢方盛之時，其信慈爲易；權當國勢可憂之日，其信瑾爲難也。龐德不以兄之在蜀而背魏，諸葛瑾不以弟之在蜀而背吳，其事同乎？曰：不同。德事馬超而不終，則德之義爲非義；瑾事孫權而無貳，則瑾之忠乃真忠也。且瑾在昔日，以瑾之不往，信亮之不留；權在今日，即以其信亮之不留者，信瑾之不往。君臣之相信，殆於兄弟之相信決之耳。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	還我汝陽，歸我叛人，此魯之所以與齊盟也。而還荊州不許，還降將不許，則先主之於吳，毋乃已甚乎？晉君朝以入，則婢子夕以死，夕以入則朝以死，此秦之所以歸晉侯也。而送還孫夫人亦不許，則先主之於吳，又毋乃太甚乎？然使仇自此而遂解，兵自此而遂回，則不成其爲劉玄德矣。今人稱結義必稱桃園，玄德之爲玄德，索性做兄弟朋友中立極之一人，可以愧後世之朋友寒盟、兄弟解體者。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說章武元年秋八月，先主起大軍至夔關，駕屯白帝城。<span class="jiazhu">白帝城三字先於此處一逗。</span>前隊軍馬已出川口。近臣奏曰：「吳使諸葛瑾至。」先主傳旨，教休放入。黃權奏曰：「瑾弟在蜀爲相，必有事而來。陛下何故絕之？當召入，看他言語。可從則從；如不可，則就借彼口說與孫權，令知問罪有名也。」先主從之，召瑾入城。瑾拜伏於地。<span class="jiazhu">不似前番待魯肅之禮。</span>先主問曰：「子瑜遠來，有何事故？」瑾曰：「臣弟久事陛下，臣故不避斧鉞，特來奏荊州之事。<span class="jiazhu">先將孔明說起，要他看軍師之面納其所言。</span>前者，關公在荊州時，吳侯數次求親，關公不允。<span class="jiazhu">此二句隱然責備關公，反推在關公身上。</span>後關公取襄陽，曹操屢次致書吳侯，使襲荊州，<span class="jiazhu">又推在曹操身上。</span>吳侯本不肯許。因呂蒙與關公不睦，故擅自興兵，誤成大事。今吳侯悔之不及，此乃呂蒙之罪，非吳侯之過也。<span class="jiazhu">又推在呂蒙身上。</span>今呂蒙已死，冤仇已息。孫夫人一向思歸，<span class="jiazhu">關公死矣，曹操死矣，呂蒙死矣，俱在三個死人身上。卻請出一個活夫人來，又要他看夫人之面納其所言。</span>今吳侯令臣爲使，願送歸夫人，縛還降將，并將荊州仍舊交還，<span class="jiazhu">又恐一夫人不足以動之，又說還荊州，還降將以陪之。降將本是漢將，曰」還「是矣。若荊州向以爲東吳所當有，而借與玄德者也，今亦曰」還「，則荊州亦本是漢地，不曾借矣。</span>永結盟好，共滅曹丕，以正篡逆之罪。」<span class="jiazhu">末句歸重伐魏。前是動之以情，此則動之以義。</span>先主怒曰：「汝東吳害了朕弟，今日敢以巧言來說乎？」瑾曰：「臣請以輕重大小之事，與陛下論之。陛下乃漢朝皇叔，今漢帝已被曹丕篡奪，不思剿除；卻爲異姓之親，而屈萬乘之尊：是舍大義而就小義也。<span class="jiazhu">先論義之大小。</span>中原乃海內之地，兩都皆大漢創業之方，陛下不取而但爭荊州：是棄重而取輕也。<span class="jiazhu">次論利之輕重。</span>天下皆知陛下即位，必興漢室，恢復山河；今陛下置魏不問，反欲伐吳，竊爲陛下不取。」<span class="jiazhu">前還在兩家情分上說，此又單就先主身上說。前所言是私，後所言是公。</span>先主大怒曰：「殺吾弟之仇，不共戴天！欲朕罷兵，除死方休。<span class="jiazhu">早爲後文讖兆。</span>不看丞相之面，先斬汝首。今且放汝回去，說與孫權，洗頸就戮！」諸葛瑾見先主不聽，只得自回江南。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說張昭見孫權曰：「諸葛子瑜知蜀兵勢大，故假以請和爲辭，欲背吳入蜀，此去必不回矣。」<span class="jiazhu">有此一段議論，愈見孫權知人之明。</span>權曰：「孤與子瑜，有生死不易之盟；孤不負子瑜，子瑜亦不負孤。昔子瑜在柴桑時，孔明來吳，孤欲使子瑜留之。子瑜曰：『弟已事玄德，義無二心；弟之不留，猶瑾之不往。』<span class="jiazhu">補四十四回中所未及。</span>其言足貫神明，今日豈肯降蜀乎？孤與子瑜，可謂神交，非外言所得間也。」<span class="jiazhu">朋友不相信，而君臣之相信如此，爲朋友者，可以愧矣。</span>正言間，忽報諸葛瑾回。權曰：「孤言若何？」張昭滿面羞慚而退。<span class="jiazhu">真正可羞。</span>瑾見孫權，言先主不肯通和之意。權大驚曰：「若如此，則江南危矣！」階下一人進曰：「某有一計，可解此危。」視之，乃中大夫趙諮也。權曰：「德度有何良策？」諮曰：「主公可作一表，某願爲使，往見魏帝曹丕；陳說利害，使襲漢中，則蜀兵自危矣。」<span class="jiazhu">先主不肯與吳共伐曹丕，其勢必至於此。</span>權曰：「此計最善。但卿此去，休失了東吳氣象。」諮曰：「若有些小差失，即投江而死，安有面目見江南人物乎！」
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	權大喜，即寫表稱臣，<span class="jiazhu">恐孫權此時亦難見江南人物。</span>令趙諮爲使。星夜到了許都，先見太尉賈詡等并大小官僚。次日早朝，賈詡出班奏曰：「東吳遣中大夫趙諮上表。」曹丕笑曰：「此欲退蜀兵故也。」<span class="jiazhu">有急來求，早已猜著。</span>即令召入。諮拜伏於丹墀。丕覽表畢，遂問諮曰：「吳侯乃何如主也？」諮曰：「聰明仁智雄略之主也。」<span class="jiazhu">自誇其君。</span>丕笑曰：「卿褒獎毋乃太甚？」諮曰：「臣非過譽也。吳侯納魯肅於凡品，是其聰也；拔呂蒙於行陣，是其明也；<span class="jiazhu">帶言魯肅、呂蒙。自誇其君，又自誇其臣。</span>獲于禁而不害，是其仁也；<span class="jiazhu">是以己之長，形彼之短。爲人所獲，難乎爲臣；臣爲人獲，難乎爲君。</span>取荊州兵不血刃，是其智也；據三江虎視天下，是其雄也；屈身於陛下，是其略也。<span class="jiazhu">略者，權謀之謂也。即將現前事解」略「字，甚妙。</span>以此論之，豈不爲聰明仁智雄略之主乎？」丕又問曰：「吳主頗知學乎？」諮曰：「吳主浮江萬艘，帶甲百萬，任賢使能，志存經略；少有餘閒，博覽書傳，歷觀史籍，采其大旨，不效書生尋章摘句而已。」<span class="jiazhu">帝王之學，與書生不同。若尋章摘句，即霸王亦不爲也。</span>丕曰：「朕欲伐吳可乎？」諮曰：「大國有征伐之兵，小國有禦備之策。」<span class="jiazhu">不失東吳氣象。</span>丕曰：「吳畏魏乎？」諮曰：「帶甲百萬，江漢爲池，何畏之有？」<span class="jiazhu">不失東吳氣象。</span>丕曰：「東吳如大夫者幾人？」諮曰：「聰明特達者，八九十人；如臣之輩，車載斗量，不可勝數。」<span class="jiazhu">前表魯肅、呂蒙是借君誇臣，此卻單就臣說。</span>丕歎曰：「使於四方，不辱君命，卿可以當之矣。」於是即降詔命太常卿邢貞齎冊封孫權爲吳王，加九錫。<span class="jiazhu">與前曹操加九錫，相反而相對。</span>趙諮謝恩出城。大夫劉曄諫曰：「今孫權懼蜀兵之勢，故來請降。以臣愚見，蜀吳交兵，乃天亡之也。今若遣上將提數萬之兵，渡江襲之，蜀攻其外，魏攻其內，吳國之亡，不出旬日。吳亡則蜀孤矣。陛下何不早圖之？」<span class="jiazhu">劉曄勸攻吳，非所以助蜀，正所以圖蜀，可見二國之不宜相惡也。</span>丕曰：「孫權既以禮服朕，朕若攻之，是沮天下欲降者之心；不若納之爲是。」劉曄又曰：「孫權雖有雄才，乃殘漢驃騎將軍南昌侯之職。官輕則勢微，尚有畏中原之心；若加以王位，則去陛下一階矣。今陛下信其詐降，崇其位號以封殖之，是與虎添翼也。」<span class="jiazhu">此則書生之見耳。魏即不封吳，吳豈不能自王哉？魏之帝可僭，吳之王何不可僭？</span>丕曰：「不然。朕不助吳，亦不助蜀。待看吳、蜀交兵，若滅一國，止存一國，那時除之，有何難哉？<span class="jiazhu">劉曄是踏沉船，曹丕是看冷鋪。</span>朕意已決，卿勿復言。」遂命太常卿邢貞同趙諮捧報冊錫，徑至東吳。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說孫權聚集百官，商議禦蜀兵之策。忽報：「魏帝封主公爲王，禮當遠接。」顧雍諫曰：「主公宜自稱上將軍九州伯之位，不當受魏帝封爵。」<span class="jiazhu">蓋以自稱則雖伯猶榮，受封則雖王亦辱耳。</span>權曰：「當日沛公受項羽之封，蓋因時也；何故卻之？」<span class="jiazhu">亦解嘲語。</span>遂率百官出城迎接。<span class="jiazhu">孫權出醜。</span>邢貞自恃上國天使，入門不下車。張昭大怒，厲聲曰：「禮無不敬，法無不肅，而君敢自尊大，豈以江南無方寸之刃耶？」<span class="jiazhu">與秦宓之叱簡雍仿佛相似。○子布此時頗有膽氣。</span>邢貞慌忙下車，與孫權相見，<span class="jiazhu">趙諮足以服魏君，張昭足以服魏臣。</span>并車入城。忽車後一人放聲哭曰：「吾等不能奮身捨命，爲主并魏吞蜀，乃令主公受人封爵，不亦辱乎！」眾視之，乃徐盛也。<span class="jiazhu">趙諮之後有張昭，不謂張昭之後又有徐盛。</span>邢貞聞之，歎曰：「江東將相如此，終非久在人下者也！」
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說孫權受了封爵，眾文武官僚拜賀已畢，命收拾美玉明珠等物，遣人齎進謝恩。<span class="jiazhu">孫權醜極。</span>早有細作報說：「蜀主引本國大兵，及蠻王沙摩柯番兵數萬，又有洞溪漢將杜路、劉寧二枝兵，水陸并進，聲勢震天。水路軍已出巫口，旱路軍已到秭歸。」時孫權雖登王位，奈魏主不肯接應，<span class="jiazhu">王位、九錫豈足以彈壓蜀兵乎？一笑。</span>乃問文武曰：「蜀兵勢大，當復如何？」眾皆默然。權歎曰：「周郎之後有魯肅，魯肅之後有呂蒙，今呂蒙已亡，無人與孤分憂也。」<span class="jiazhu">此是激將之言。</span>言未畢，忽班部中一少年將奮然而出，伏地奏曰：「臣雖年幼，頗習兵書。願乞數萬之兵，以破蜀兵。」權視之，乃孫桓也。桓字叔武，其父名河，本姓俞氏，<span class="jiazhu">與劉封本姓寇正復相似。</span>孫策愛之，賜姓孫，因此亦係吳王宗族。河生四子，桓居其長，弓馬熟嫻，常從吳王征討，累立奇功，官授武衛都尉；時年二十五歲。<span class="jiazhu">百忙中補敘孫桓來歷。</span>權曰：「汝有何策勝之？」桓曰：「臣有大將二員：一名李異，一名謝旌，俱有萬夫不當之勇。乞數萬之眾，往擒劉備。」<span class="jiazhu">不過恃二勇夫，便不是良策。</span>權曰：「姪雖英勇，爭奈年幼；必得一人相助方可。」虎威將軍朱然出曰：「臣願與小將軍同擒劉備。」權許之，遂點水陸軍五萬，封孫桓爲左都督，朱然爲右都督，<span class="jiazhu">與前遺周瑜、程普爲左右遙相對照。</span>即日起兵。哨馬探得蜀兵已至宜都下寨。孫桓引二萬五千軍馬屯於宜都界口，前後分作三營，以拒蜀兵。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說蜀將吳班領先鋒之印，自出川以來，所到之處，望風而降，兵不血刃，直到宜都；探知孫桓在彼下寨，飛奏先主。時先主已到秭歸，聞奏怒曰：「量此小兒，安敢與朕抗耶！」<span class="jiazhu">少年有可輕有不可輕。此處以少年輕孫桓則可，後文以少年輕陸遜則不可。</span>關興奏曰：「既孫權令此子爲將，不勞陛下遣大將，臣願往擒之。」<span class="jiazhu">以少年敵少年。</span>先主曰：「朕正欲觀汝壯氣。」即命關興前往。興拜辭欲行，張苞出曰：「既關興前去討賊，臣願同行。」<span class="jiazhu">以兩少年敵一少年。</span>先主曰：「二姪同行甚妙，但須謹慎，不可造次。」二人拜辭先主，會合先鋒，一同進兵，列成陣勢。孫桓聽知蜀兵大至，合寨多起。兩陣對圓，桓領李異、謝旌立馬於門旗之下，見蜀營中，擁出二員大將，皆銀盔銀鎧，白馬白旗：上首張苞，挺丈八點鋼矛，下首關興，橫著大砍刀。<span class="jiazhu">再就吳將眼中寫出二小將聲勢。</span>苞大罵曰：「孫桓豎子，死在臨時，尚敢抗拒天兵乎！」桓亦罵曰：「汝父已作無頭之鬼；今汝又來討死，好生不智！」張苞大怒，挺槍直取孫桓。<span class="jiazhu">此處獨寫張苞出頭，未寫關興。</span>桓背後謝旌驟馬來迎。兩將戰有三十餘合，旌敗走，苞乘勝趕來。李異見謝旌敗了，慌忙拍馬輪蘸金斧，接戰張苞。與戰二十餘合，不分勝負。<span class="jiazhu">寫張苞連戰二將，又未寫關興。</span>吳軍中裨將譚雄，見張苞英勇，李異不能勝，卻放一冷箭，正射中張苞所騎之馬。那馬負痛奔回本陣，未到門旗邊，撲地便倒，將張苞掀在地上。李異急向前輪起大斧，望張苞腦袋便砍。<span class="jiazhu">故作驚人之筆。</span>忽一道紅光閃處，李異頭早落地。<span class="jiazhu">讀至此，疑有神助。及閱下文，方知是人不是鬼。</span>原來關興見張苞馬回，正待接應，忽見張苞馬倒，李異趕來，興大喝一聲，劈李異於馬下，<span class="jiazhu">此處關興突然而出，卻先見斬將，後見其人，筆法奇甚。</span>救了張苞。乘勢掩殺，孫桓大敗。各自鳴金收軍。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	次日，孫桓又引軍來。張苞、關興齊出。關興立馬於陣前，單搦孫桓交鋒。<span class="jiazhu">此寫關興。</span>桓大怒，拍馬輪刀，與關興戰三十餘合，氣力不加，大敗回陣。二小將追殺入營，吳班引著張南、馮習驅兵掩殺。張苞奮勇當先，殺入吳軍，正遇謝旌，被苞一矛刺死。<span class="jiazhu">此寫張苞。</span>吳軍四散奔走。蜀將得勝收兵，只不見了關興。<span class="jiazhu">忽然突出，又忽然不見，寫得關興奇妙。</span>張苞大驚曰：「安國有失，吾不獨生。」<span class="jiazhu">此又寫張苞。</span>言訖，綽槍上馬。尋不數里，只見關興左手提刀，右手活挾一將。<span class="jiazhu">此又寫關興。</span>苞問曰：「此是何人？」興笑答曰：「吾在亂軍中，正遇仇人，故生擒來。」苞視之，乃昨日放冷箭的譚雄也。苞大喜，同回本營，斬首瀝血，祭了死馬。<span class="jiazhu">做了豪傑的馬，即死也不辱了。</span>遂寫表差人赴先主處報捷。孫桓折了李異、謝旌、譚雄等許多將士，力窮勢孤，不能抵敵，即差人回吳求救。蜀將張南、馮習謂吳班曰：「目今吳兵勢敗，正好乘虛劫寨。」班曰：「孫桓雖然折了許多將士，朱然水軍現今結營江上，未曾損折。<span class="jiazhu">朱然一軍不見廝殺，在吳班口中補敘出來。</span>今日若去劫寨，倘水軍上岸斷我歸路，如之奈何？」南曰：「此事至易，可教關、張二將軍，各引五千軍，伏於山谷中；如朱然來救，左右兩軍齊出夾攻，必然取勝。」<span class="jiazhu">南亦能軍。</span>班曰：「不如先使小卒詐作降兵，卻將劫寨事告與朱然；然見火起，必來救應，卻令伏兵擊之，則大事濟矣。」<span class="jiazhu">前寫過興、苞，此又寫吳班三將。</span>馮習等大喜，遂依計而行。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說朱然聽知孫桓損兵折將，正欲來救。忽伏路軍引幾個小卒上船投降。然問之，小卒曰：「我等是馮習帳下士卒，因賞罰不明，待來投降，就報機密。」然曰：「所報何事？」小卒曰：「今晚馮習乘虛要劫孫將軍營寨，約定舉火爲號。」朱然聽畢，即使人報知孫桓，報事人行至半途，被關興殺了。<span class="jiazhu">假報了朱然，真報偏不許報孫桓。</span>朱然一面商議，欲引兵去救應孫桓。部將崔禹曰：「小卒之言，未可深信。倘有疏虞，水陸二軍盡皆休矣。將軍只宜穩守水寨，某願替將軍一行。」<span class="jiazhu">是朱然替死鬼。</span>然從之，遂令崔禹引一萬軍前去。是夜，馮習、張南、吳班分兵三路，直殺入孫桓寨中，四面火起，吳兵大亂，尋路奔走。且說崔禹正行之間，忽見火起，急催兵前進。剛纔轉過山來，忽山谷中鼓聲大震：左邊關興，右邊張苞，兩路夾攻。崔禹大驚，方欲奔走，正遇張苞，交馬只一合，被苞生擒而回。<span class="jiazhu">關興殺一人擒一人，張苞亦殺一人擒一人，二人功勳正是相對。○關興擒譚雄用虛寫，張苞擒崔禹用實寫，又自不同。</span>朱然聽知危急，將船往下水退五六十里去了。<span class="jiazhu">此寫吳兵水路。</span>孫桓引敗軍逃走，問部將曰：「前去何處城堅糧廣？」部將曰：「此去正北，彝陵城可以屯兵。」桓引敗軍急望彝陵而走。<span class="jiazhu">此寫吳兵陸路。</span>方進得城，吳班等追至，將城四面圍定。關興、張苞等解崔禹到秭歸來。先主大喜，傳旨將崔禹斬卻，大賞三軍。自此威風震動，江南諸將，無不膽寒。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說孫桓令人求救於吳王，吳王大驚，即召文武商議曰：「今孫桓受困於彝陵，朱然大敗於江中，蜀兵勢大，如之奈何？」張昭奏曰：「今諸將雖多物故，然尚有十餘人，何慮於劉備？可命韓當爲正將，周泰爲副將，潘璋爲先鋒，淩統爲合後，甘寧爲救應，起兵十萬拒之。」權依所奏，即命諸將速行。此時甘寧已患痢疾，<span class="jiazhu">爲後文死於江邊伏線。</span>帶病從征。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說先主從巫峽建平起，直接彝陵界分，七十餘里，連結四十餘寨；見關興、張苞屢立大功，歎曰：「昔日從朕諸將皆老邁無用矣；復有二姪如此英雄，朕何慮孫權乎？」<span class="jiazhu">重少輕老，則失之黃忠；重老輕小，則失之陸遜。</span>正言間，忽報韓當、周泰領兵來到。先主方欲遣將迎敵，近臣奏曰：「老將黃忠引五六人，投東吳去了。」先主笑曰：「黃漢升非反叛之人也；因朕失口誤言老者無用，彼必不服老，故奮力去相持矣。」<span class="jiazhu">先主之信漢升，與權之信子瑜，前後恰好相對。</span>即召關興、張苞曰：「黃漢升此去，必然有失。賢姪休辭勞苦，可去相助。略有微功，便可令回，勿使有失。」二小將拜辭先主，引本部軍來助黃忠。正是：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	老臣素矢忠君志，年少能成報國功。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	未知黃忠此去如何，且看下文分解。
</p>
</div></body></html>