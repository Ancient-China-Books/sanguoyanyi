<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第六十四回　孔明定計捉張任　楊阜借兵破馬超</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第六十四回　孔明定計捉張任
	楊阜借兵破馬超
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	張任設伏以害龐統，孔明亦設伏以捉張任。同一伏也，而任則在山城，孔明則在平岸；張任則在林木，孔明則在蘆葦；張任以強弓硬弩，孔明以長槍砍刀；張任之伏止一處，孔明伏不止一處；張任意在射殺，孔明意在捉活：又有甚不同者。則孔明之用兵爲獨奇。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	玄德獲張任，正當爲龐統報仇，而不忍殺之，而欲降之。何哉？蓋欲資其才以爲用耳。章鄞射殺項梁，而項羽折箭以誓之；朱鮪譖殺劉演，而光武指河而誓之。天下未平，不敢懷怨以待人也。且勿論其遠者，曹操不記殺典韋之怨而納張繡，孫權不記殺凌操之怨而納甘寧，亦此意也。乃玄德欲任降，而任終不肯降，若張任者，則真斷頭將軍矣。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	楊阜之爲韋康報仇，義也；而其攻馬超以助曹操，則非義。馬騰兩番受詔，兩番討賊，固漢之忠臣也；其子之欲雪父恨則孝，承父志而討國賊則忠。奉一欺君罔上之曹操，而攻一忠孝之馬超，以超爲賊，而不知操之爲賊，故楊阜之義，君子無取焉。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	或曰：楊阜之助操以算馬超，與陳登之助操以算呂布，將毋同乎？予曰：不同。馬超孝子也，呂布無父之人也。且登之助操，在許田射鹿之前，爾時衣詔未發也，董貴人未死也。魏公未稱，九錫未加，操之逆未露，而操之惡未彰，則其挾天子以令諸侯者，陳登信而助之無怪也。至於阜，而衣帶詔發矣，董貴人死矣，魏公已稱，九錫已加矣。操爲國賊，而助國賊者亦賊，楊阜其何說之辭？
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	五虎將中，關、張、超、黃皆大將才也。若馬超，則丁爲戰將，而不可爲大將。其殺韋康，屠百姓，不得謂之仁矣；其不疑楊阜，不得謂之智矣。前既惑於曹操，而攻韓遂；後復歸於張魯，而拒玄德：此其識見，當在四人之下。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	人謂姜敘之母，同於太史慈之母：慈之母勉其子以報孔融，敘之母勉其子以報韋康，此則其可嘉者也。我謂姜敘之母，異於徐庶之母：庶之母知操之爲賊，敘之母不知討操者之非賊而助操者之爲賊，此則其可惜者也。人謂趙昂之妻異於呂布之妻：布之妻阻其夫之出戰，昂之妻勵其夫以起兵，此則其可嘉者也。我謂趙昂之妻，同於劉表之妻：表之妻背劉備而從曹操，致其身與子俱死；昂之妻助曹操以攻馬超，身倖免於死，而亦致其子於死，此又其可惜者也。雖然，郭嘉、程昱等輩，天下所稱智謀之士，猶然不明順逆，而何論於婦人哉？尚論者，於楊氏、王氏可勿譏云。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	此回自孔明捉張任之後，便當接馬超攻葭萌之事。而馬超攻葭萌，由於張魯遺馬超；張魯遣馬超，由於馬超投張魯；馬超投張魯，則又由於楊阜破馬超。夫楊阜之與劉璋，風馬牛不相及也。而尋原溯委，遂忽然夾敘隴中一段文字，卻與五十九回之末遙遙相接，此等敘事，宜求之<span class="shu-ming">左傳</span>、<span class="shu-ming">史記</span>之中。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說張飛問計於嚴顏，顏曰：「從此取雒城，凡守禦關隘，都是老夫所管，官軍皆出於掌握之中。今感將軍之恩，無可以報，老夫當爲前部，所到之處，盡皆喚出拜降。」<span class="jiazhu">只因一個斷頭將軍，引出無數降將軍。</span>張飛稱謝不已。於是嚴顏爲前部，張飛領軍隨後。凡到之處，盡是嚴顏所管，都喚出投降。有遲疑未決者，顏曰：「我尚且投降，何況汝乎？」自是望風歸順，并不曾廝殺一場。<span class="jiazhu">省事亦省筆。○以下按過翼德一邊，接敘玄德一邊。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說孔明已將起程日期申報玄德，教都會聚雒城。玄德與眾官商議：「今孔明、翼德分兩路取川，會於雒城，同入成都。水陸舟車已於七月二十日起程，此時將及待到。今我等便可進兵。」黃忠曰：「張任每日來搦戰，見城中不出，彼軍懈怠不做準備，今日夜間，分兵劫寨，勝如白晝廝殺。」<span class="jiazhu">上既寫翼德，下又寫黃忠。</span>玄德從之。教黃忠引兵取左，魏延引兵取右，玄德取中路。當夜二更，三路軍馬齊發。張任果然不做準備。漢軍擁入大寨，放起火來，烈焰騰空。蜀兵奔走，連夜直趕到雒城，城中兵接應入去。玄德還中路下寨。次日，引兵直到雒城，圍住攻打。張任按兵不出。攻到第四日，<span class="jiazhu">若孔明未來，便能攻破雒城，便不見孔明用計之妙。</span>玄德自提一軍攻打西門，令黃忠、魏延在東門攻打，留南門放軍行走。原來南門一帶，都是山路；北門有涪水，因此不圍。張任望見玄德在西門，騎馬往來，指揮打城，從辰至未，人馬漸漸力乏。張任教吳蘭、雷銅二將引兵出北門，轉東門，敵黃忠、魏延；自己卻引軍出南門，轉西門，單迎玄德。<span class="jiazhu">前射白馬將，是射著假玄德；今出雒城門，是來尋真玄德。</span>城內盡撥民兵上城，擂鼓助喊。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說玄德見紅日平西，教後軍先退。軍士方回身，城上一片聲喊起，南門內軍馬突出。張任徑來軍中捉玄德，玄德軍中大亂。黃忠、魏延又被吳蘭、雷銅敵住，兩下不能相顧。玄德敵不住張任，撥馬往山僻小路而走。張任從背後追來，看看趕上。玄德獨自一人一馬。張任引數騎趕來。<span class="jiazhu">讀至此爲玄德一嚇。</span>玄德正望前盡力加鞭而行，忽山路一軍沖來。<span class="jiazhu">讀至此又爲玄德一嚇。</span>玄德馬上叫苦曰：「前有伏兵，後有追兵，天亡我也！」<span class="jiazhu">每於接筍處故作驚人之筆。</span>只見來軍當頭一員大將，乃是張飛。原來張飛與嚴顏正從那條路上來，望見塵埃起，知與川兵交戰。張飛當先而來，<span class="jiazhu">張將軍來得突兀，來得湊巧，不如此，不見義釋嚴顏之妙。</span>正撞著張任，便就交馬。戰到十餘合，背後嚴顏引兵大進。張任火速回身。張飛直趕到城下。張任退入城，拽起吊橋。張飛回見玄德曰：「軍師溯江而來，尚且未到，反被我奪了頭功。」<span class="jiazhu">有得他說嘴。</span>玄德曰：「山路險阻，如何無軍阻當，長驅大進，先到於此？」張飛曰：「於路關隘四十五處，皆出老將嚴顏之功，因此於路并不曾費分毫之力。」<span class="jiazhu">不是義釋一人，卻是智收諸郡。</span>遂把義釋嚴顏之事，從頭說了一遍，引嚴顏見玄德。玄德謝曰：「若非老將軍，吾弟安能到此？」即脫身上黃金鎖子甲以賜之。<span class="jiazhu">爲已降者獎，又爲未降者勸。</span>嚴顏拜謝。正待安排宴飲，忽聞哨馬回報：「黃忠、魏延和川將吳蘭、雷銅交鋒，城中吳懿、劉貴又引兵助戰，兩下夾攻，我軍抵敵不住，魏、黃二將敗陣投東去了。」<span class="jiazhu">不從黃、魏一邊敘來，卻在劉張一邊聽得，省筆之法。</span>張飛聽得，便請玄德分兵兩路，殺去救援。於是張飛在左，玄德在右，殺奔前來。吳懿、劉貴見後面喊聲起，慌退入城中。吳蘭、雷銅只顧引兵追趕黃忠、魏延，卻被玄德、張飛截住歸路。黃忠、魏延又回馬轉攻。吳蘭、雷銅料敵不住，只得將本部軍馬前來投降。<span class="jiazhu">嚴顏之後，又是兩個降將軍。</span>玄德准其降，收兵近城下寨。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說張任失了二將，心中憂慮。吳懿、劉貴曰：「兵勢甚危，不決一死戰，如何得兵退？一面差人去成都，見主公告急；<span class="jiazhu">雒城求救於成都，便爲成都求救於漢中張本。</span>一面用計敵之。」張任曰：「吾來日領一軍搦戰，詐敗，引轉城北；城內再以一軍沖出，截斷其中：可獲勝也。」吳懿曰：「劉將軍相輔公子守城，我引兵沖出助戰。」約會已定。次日，張任引數千人馬，搖旗吶喊，出城搦戰。張飛上馬出迎，更不打話，與張任交鋒。戰不十餘合，張任詐敗，繞城而走。張飛盡力追之，吳懿一軍截住，張任引軍復回，把張飛圍在垓心，進退不得。<span class="jiazhu">黃忠、魏延捉張任不得，張飛亦捉張任不得，方見下文孔明之妙。</span>正沒奈何，只見一隊軍從江邊殺出。當先一員大將，挺槍躍馬，與吳懿交鋒，只一合，生擒吳懿，戰退敵軍，救出張飛。視之，乃趙雲也。<span class="jiazhu">趙雲此來，亦來得突兀，來得湊巧，與上文張飛來法一樣筆墨。</span>飛問：「軍師何在？」雲曰：「軍師已至，想此時已與主公相見了也。」<span class="jiazhu">敘法甚妙。</span>二人擒吳懿回寨。張任自退入東門去了。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	張飛、趙雲回寨中，見孔明、簡雍、蔣琬已在帳中。飛下馬來參軍師。<span class="jiazhu">不向孔明一邊敘來，卻從張飛一邊看出，用筆之妙。</span>孔明驚問曰：「如何得先到？」玄德具述義釋嚴顏之事。孔明賀曰：「張將軍能用謀，皆主公之洪福也。」趙雲解吳懿見玄德。玄德曰：「汝降否？」吳懿曰：「我既被捉，如何不降？」<span class="jiazhu">又是一個降將軍。</span>玄德大喜，親解其縛。孔明問：「城中有幾人守城？」吳懿曰：「有劉季玉之子劉循，輔將劉貴、張任。劉貴不打緊；張任乃蜀郡人，極有膽略，不可輕敵。」<span class="jiazhu">但借吳懿口中寫張任，寫張任正是寫孔明。</span>孔明曰：「先捉張任，然後取雒城。」問：「城東這座橋名爲何橋？」吳懿曰：「金雁橋。」孔明遂乘馬至橋邊，繞河看了一遍，回到寨中，喚黃忠、魏延聽令曰：「離金雁橋南五六里，兩岸都是蘆葦蒹葭，可以埋伏。<span class="jiazhu">金雁橋可爲落鳳坡答禮。</span>魏延引一千槍手伏於左，單戳馬上將；黃忠引一千刀手伏於右，單砍坐下馬。殺散彼軍，張任必投山東小路而來。張翼德引一千軍，伏在那裏，就彼處擒之。」又喚趙雲伏於金雁橋北：「待我引張任過橋，你便將橋拆斷，卻勒兵於橋北，遙爲之勢，使張任不敢望北走，退投南去，卻好中計。」<span class="jiazhu">每處用計，只是如此如此而已，此處詳敘在前，又是一樣筆法。</span>調遣已定，軍師自去誘敵。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說劉璋差卓鷹、張翼二將，前至雒城助戰。張任教張翼與劉貴守城，自與卓膺爲前後二隊，任爲前隊，膺爲後隊，出城退敵。孔明引一隊不整不齊軍，<span class="jiazhu">妙在不整不齊。</span>過金雁橋來與張任對陣。孔明乘四輪車，綸巾羽扇而出，兩邊百餘騎簇擁，遙指張任曰：「曹操以百萬之眾，聞吾之名，望風而走；今汝何人，敢不投降？」<span class="jiazhu">天下惟沒用的人，最會說大話。不但不整不齊是誘敵，即說大話亦是誘敵。</span>張任看見孔明軍伍不齊，在馬上冷笑曰：「人說諸葛亮用兵如神，原來有名無實！」把槍一招，大小軍校齊殺過來。孔明棄了四輪車，上馬退走過橋。張任從背後趕來，過了金雁橋，見玄德軍在左，嚴顏軍在右，衝殺將來。張任知是計，急回軍時，橋已拆斷了。<span class="jiazhu">過橋拆橋，何今日孔明之多也。一笑。</span>欲投北去，只見趙雲一軍隔岸擺開，遂不敢投北，徑往南繞河而走。走不到五七里，早到蘆葦叢雜處。魏延一軍從蘆中忽起，都用長槍亂戳。黃忠一軍伏在蘆葦裏，用長刀只剁馬蹄。<span class="jiazhu">江邊蘆葦，可爲城邊林木答禮。</span>馬軍盡倒，皆被執縛，步軍那裏敢來？張任引數十騎望山路而走，正撞著張飛。張任方欲退走，張飛大喝一聲，眾軍齊上，將張任活捉了。原來卓膺見張任中計，已投趙雲軍降了，<span class="jiazhu">又是一個降將軍。○省筆法。</span>一發都到大寨。玄德賞了卓膺。張飛解張任至。孔明亦坐於帳中。玄德謂張任曰：「蜀中諸將，望風而降，汝何不早投降？」張任睜目怒叫曰：「忠臣豈肯事二主乎？」玄德曰：「汝不識天時耳。降即免死。」任曰：「今日便降，久後也不降！可速殺我！」<span class="jiazhu">不肯詐降是硬漢，便說實話是直漢。</span>玄德不忍殺之。張任厲聲高罵。孔明命斬之，以全其名。<span class="jiazhu">張任倒是斷頭將軍。</span>後人有詩贊曰：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	烈士豈甘從二主，張君忠勇死猶生。<br/>
	高明正似天邊月，夜夜流光照雒城。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	玄德感嘆不已，令收其屍首，葬於金雁橋側，以表其忠。<span class="jiazhu">不取其頭祭龐統，而反葬之，所以收川中之人心也。不是爲死，正是爲生。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	次日，令嚴顏、吳懿等一班蜀中降將爲前部。直至雒城，大叫：「早開門受降，免一城生靈受苦！」劉貴在城上大罵。嚴顏方待取箭射之，忽見城上一將，拔劍砍翻劉貴，開門投降。<span class="jiazhu">又是一個降將軍，卻斷他人之頭以來降。</span>玄德軍馬入雒城，劉循開西門走脫，投成都去了。玄德出榜安民。殺劉貴者，乃武陽人張翼也。<span class="jiazhu">敘明在後，筆法又變。</span>玄德得了雒城，重賞諸將。孔明曰：「雒城已破，成都只在目前。惟恐外州郡不寧，可令張翼、吳懿引趙雲撫外水、定江、犍爲等處所屬州郡；令嚴顏、卓膺引張飛撫巴西、德陽所屬州郡，就委官按治平靖，即勒兵回成都取齊。」<span class="jiazhu">先得外郡，便先撫外郡，處置得宜。</span>張飛、趙雲領命，各自引兵去了。孔明問：「前去有何處關隘？」蜀中降將曰：「止綿竹有重兵守禦；若得綿竹，成都唾手可得。」孔明便商議進兵。法正曰：「雒城既破，蜀中危矣。主公欲以仁義服眾，且勿進兵。某作一書上劉璋，陳說利害，璋自然降矣。」孔明曰：「孝直之言最善。」便令寫書，遣人徑往成都。<span class="jiazhu">前張松致書於玄德，致不過來；今法正致書於劉璋，卻公然致去。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說劉循逃回見父，說雒城已陷，劉璋慌聚眾官商議。從事鄭度獻策曰：「今劉備雖攻城奪地，然兵不甚多，士眾未附，野穀是資，軍無輜重。不如盡驅巴西、梓潼民過涪水以西。其倉廩野穀，盡皆燒除，深溝高壘，靜以待之。彼至請戰，勿許。久無所資，不過百日，彼兵自走。我乘虛擊之，備可擒也。」<span class="jiazhu">亦似李左軍教陳餘之計。</span>劉璋曰：「不然。吾聞拒敵以安民，未聞動民以備敵也。此言非保全之計。」<span class="jiazhu">劉璋雖暗，亦有仁心。然從來有仁心者，每每吃虧，每每失事，爲之一歎。</span>正議間，人報法正有書至。劉璋喚入。呈上書。璋拆開視之。其略曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	昨蒙遣差結好荊州，不意主公左右不得其人，以致如此。今荊州眷念舊情，不忘族誼。主公若得幡然歸順，量不薄待。望三思裁示。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	劉璋大怒，扯毀其書，大罵：「法正賣主求榮，忘恩背義之賊！」逐其使者出城。<span class="jiazhu">劉璋既不聽鄭虔之策，又不即從法正之言，猶豫不決，正是劉表、袁紹一流人。</span>即時遣妻弟費觀，提兵前去守把綿竹。費觀舉保南陽人姓李，名嚴，字方正，一同領兵。當下費觀、李嚴點三萬軍來守綿竹。益州太守董和，字幼宰，南郡枝江人也，上書與劉璋，請往漢中借兵。璋曰：「張魯與吾世仇，安肯相救？」<span class="jiazhu">今有與所親爲仇，而致欲結其仇以攻親者矣。親既變仇，而欲仇反變親，不亦難乎？爲之一歎。</span>和曰：「雖然與我有仇，劉備軍在雒城，勢在危急，唇亡則齒寒，若以利害說之，必然肯從。」璋乃修書遣使前赴漢中。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說馬超自兵敗入羌，二載有餘，結好羌兵，攻拔隴西州郡。所到之處，盡皆歸降，<span class="jiazhu">因劉璋求救於漢中，本該接敘張魯；卻放下張魯，接敘馬超。蓋爲馬超投張魯，張魯遣馬超之由也。此等敘事，如連山斷嶺，筆法逼真龍門。</span>惟冀城攻打不下。刺史韋康，累遣人求救於夏侯淵。<span class="jiazhu">韋康求救於夏侯淵，與劉璋求救於張魯，兩相映襯。</span>淵不得曹操言語，未敢動兵。韋康見救兵不來，與眾商議，不如投降馬超。參軍楊阜哭諫曰：「超等叛君之徒，豈可降之？」康曰：「事勢至此，不降何待？」阜苦諫不從。韋康大開城門，投拜馬超。<span class="jiazhu">韋康出降，與後文劉璋出降，兩相映襯。</span>超大怒曰：「汝今事急請降，非真心也！」將韋康四十餘口盡斬之，不留一人。<span class="jiazhu">馬超殺韋康而失州郡之心，與後文玄德不害劉璋以收州邵之心，正是相反。</span>有人言楊阜勸韋康休降，可斬之。超曰：「此人守義，不可斬也。」復用楊阜爲參軍。<span class="jiazhu">馬超用楊阜，與後文玄德用劉巴、黃權，又相類而相反。</span>阜薦梁寬、趙衢二人，超盡用爲軍官。<span class="jiazhu">此時一似真降者。</span>楊阜告馬超曰：阜妻死於臨洮，乞告兩個月假，歸葬其妻便回。馬超從之。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	楊阜過歷城，來見撫彝將軍姜敘。敘與阜是姑表兄弟：敘之母是阜之姑，時年已八十二。當日，楊阜入姜敘內室，拜見其姑，哭告曰：「阜守城不能保，主亡不能死，愧無面目見姑。馬超叛君，妄殺郡守，一州士民無不恨之。今吾兄坐據歷城，竟無討賊之心，此豈人臣之理乎？」言罷淚流出血。<span class="jiazhu">楊阜思報其主，當與許貢之客并稱。</span>敘母聞言，喚姜敘入，責之曰：「韋使君遇害，亦爾之罪也。」又謂阜曰：「汝既降人，且食其祿，何故又興心討之？」阜曰：「吾從賊者，欲留殘生，與主報冤也。」敘曰：「馬超英勇，急難圖之。」阜曰：「有勇無謀，易圖也。吾已暗約下樑寬、趙衢。兄若肯興兵，二人必爲內應。」<span class="jiazhu">方知所薦二人，不是真薦。</span>敘母曰：「汝不早圖，更待何時，誰不有死，死於忠義，死得其所也。勿以我爲念。汝若不聽義山之言，吾當先死，以絕汝念。」<span class="jiazhu">一個女丈夫，可比斷頭將軍。</span>敘乃與統兵校尉尹奉、趙昂商議。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	原來趙昂之子趙月，現隨馬超爲裨將。趙昂當日應允，歸見其妻王氏曰：「吾今日與姜敘、楊阜、尹奉一處商議，欲報韋康之仇。吾想子趙月現隨馬超，今若興兵，超必先殺吾子，奈何？」<span class="jiazhu">亦有謀及婦人而不失者，趙昂是也。</span>其妻厲聲曰：「雪君父之大恥，雖喪身亦不惜，何況一子乎！君若顧子而不行，吾當先死矣！」<span class="jiazhu">又一個女丈夫，可比斷頭將軍。</span>趙昂乃決。次日一同起兵。姜敘、楊阜屯歷城，尹奉、趙昂屯祁山。王氏乃盡將首飾資帛，親自往祁山軍中賞勞軍士，以勵其眾。<span class="jiazhu">當以夫人爲主帥，以趙昂爲偏裨。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	馬超聞姜敘、楊阜會合尹奉、趙昂舉事，大怒，即將趙月斬之。<span class="jiazhu">趙昂先送了一個兒子。</span>令龐德、馬岱盡起軍馬，殺奔歷城來。姜敘、楊阜引兵出。兩陣圓處，楊阜、姜敘衣白袍而出，<span class="jiazhu">與馬超在潼關時，正相映像。○敘與阜以干表兄弟而相援，備與璋以同宗兄弟而相攻，爲之一歎。</span>大罵曰：「叛君無義之賊！」馬超大怒，沖將過來，兩軍混戰。姜敘、楊卓如何抵得馬超，大敗而走。馬超驅兵趕來。背後喊聲起處，尹奉、趙昂殺來。超急回時，兩下夾攻，首尾不能相顧。正殺間，刺斜裏大隊軍馬殺來。原來是夏侯淵得了曹操軍令，正領軍來破馬超。超如何當得三路軍馬，大敗奔回。走了一夜，比及平明，到得翼城叫門時，城上亂箭射下。梁寬、趙衢立在城上，大罵馬超；將馬超妻楊氏從城上一刀砍了，撇下屍首來；又將馬超幼子三人，并至親十餘口，都從城上一刀一個，剁將下來。超氣噎塞胸，幾乎墜下馬來。<span class="jiazhu">殺了韋康一家，出乎爾者反乎爾，人苦不絜矩耳。</span>背後夏侯淵引兵追趕。超見勢大，不取戀戰；與龐德、馬岱殺開一條路走。前面又撞見姜敘、楊阜，殺了一陣；沖得過去，又撞著尹奉、趙昂，殺了一陣。零零落落，剩得五六十騎，連夜奔走，四更前後，走到歷城下，守門者只道姜敘兵回，開門接入。超從城南門邊殺起，盡洗城中百姓。<span class="jiazhu">百姓何辜，所謂怒於室而作色於市者也。</span>至姜敘宅，拿出老母。母全無懼色，指馬超而大罵。超大怒，自取劍斬之。<span class="jiazhu">姜敘又送了一個母親。</span>尹奉、趙昂全家老幼，亦盡被馬超所殺。<span class="jiazhu">尹、趙又送了兩家老幼。</span>昂妻王氏因在軍中得免於難。<span class="jiazhu">照應前文。</span>次日，夏侯淵大軍至，馬超棄城殺出，望西而逃。行不得二十里，前面一軍擺開，爲首的是楊阜。超切齒而恨，拍馬挺槍刺之。阜宗弟七人，一齊來助戰。馬岱、龐德敵住後軍。阜弟七人，皆被馬超殺死。<span class="jiazhu">楊阜又送了七個兄弟。</span>阜身中五槍，猶然死戰。後面夏侯淵大軍趕來，馬超遂走。只有龐德、馬岱五七騎後隨而去。夏侯淵自行安撫隴西諸州人民，令姜敘等各各分守，用車載楊阜赴許都，見曹操。操封阜爲關內侯。阜辭曰：「阜無捍難之功，又無死難之節，於法當誅，何顏受職。」操嘉之，卒與之爵。<span class="jiazhu">可謂操之忠臣。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	卻說馬超與龐德、馬岱商議，徑往漢中投張魯。<span class="jiazhu">此處方接入漢中。</span>張魯大喜，以爲得馬超，則西可以吞益州，東可以拒曹操，乃商議欲以女招超爲婿。大將楊柏諫曰：「馬超妻子遭慘禍，皆超之貽害也。主公豈可以女與之？」魯從其言，遂罷招婿之議。<span class="jiazhu">張魯欲婿馬超而不果，與袁術欲婚呂布而不遂，前後遙遙相對。</span>或以楊柏之言告知馬超。超大怒，有殺楊柏之意。<span class="jiazhu">爲後文殺楊柏伏筆。</span>楊柏知之，與兄楊松商議，亦有圖馬超之心。<span class="jiazhu">爲後文楊松譖馬超伏筆。</span>正值劉璋遣使求救於張魯，魯不從。忽報劉璋又遣黃權到。權先來見楊松，說：「東西兩川，實爲唇齒；西川若破，東川亦難保矣。今若肯相救，當以二十州相酬。」<span class="jiazhu">與孫權援劉備而欲以荊州九郡爲謝，一實一虛，又相映像。</span>松大喜，即引黃權來見張魯，說唇齒利害，更以二十州相謝。魯喜其利，從之。巴西閻圃諫曰：「劉璋與主公世仇，今事急求救，詐許割地，不可從也！」忽階下一人進曰：「某雖不才，願乞一旅之師，生擒劉備。務要割地以還。」正是：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	方看真主來西蜀，又見精兵出漢中。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	未知其人是誰，且看下文分解。
</p>
</div></body></html>