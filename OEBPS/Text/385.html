<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第九回　除暴凶呂布助司徒　犯長安李傕聽賈詡</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu4">
	第九回　除暴凶呂布助司徒
	犯長安李傕聽賈詡
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	弒一君，復立一君，爲所立者，未有不疑其弒我亦如前之君也。弒一父，復歸一父，爲所歸者，未有不疑其弒我亦如前之父也。乃獻帝畏董卓，而董卓不畏呂布；不惟不畏之，又復恃之。業已恃之，又不固結之，而反怨怒之、仇恨之；及其將殺己，又復望其援己而呼之。嗚呼，董卓真蠢人哉！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	王允勸呂布殺董卓一段文字，一急一緩，一起一落，一反一正，一縱一收，比李肅勸殺丁建陽更是淋漓痛快。今人俱以蔡邕哭卓爲非，論固正矣；然情有可原，事有足錄。何也？士各爲知己者死。設有人受恩桀、紂，在他人固爲桀、紂，在此人則堯、舜也。董卓誠爲邕之知己，哭而報之，殺而殉之，不爲過也。猶勝今之勢盛則借其餘潤，勢衰則掉臂去之，甚至爲操戈，爲下石，無所不至者，畢竟蔡爲君子，而此輩則真小人也。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	呂布去後，貂蟬竟不知下落。何也？曰：成功者退。神龍見首不見尾，正妙在不知下落。若必欲問他下落，則范大夫泛湖之後，又誰知西子蹤跡乎？
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	張柬之不殺武三思而被害；惡黨固不可赦，遺孽固不可留也。但李傕、郭泛擁兵於外，當散其眾而徐圖之。不當求之太急，以至生變耳。故柬之之病，病在緩；王允之病，病在急。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	卻說那撞倒董卓的人，正是李儒。當下李儒扶起董卓，至書院中坐定。卓曰：「汝爲何來此？」儒曰：「儒適至府門，知太師怒入後園，尋問呂布，因急走來。正遇呂布奔走，云：『太師殺我！』儒慌趕入園中勸解。不意誤撞恩相，死罪！死罪！」<span class="jiazhu">李儒來此，只在李儒口中敘明，省筆之法。</span>卓曰：「叵<span class="jiazhu">音頗。</span>耐逆賊！戲吾愛姬，誓必殺之！」儒曰：「恩相差矣！昔楚莊王絕纓之會，不究戲愛姬之蔣雄，後爲秦兵所困，得其死力相救。今貂蟬不過一女子，而呂布乃太師心腹猛將也。太師若就此機會，以蟬賜布，布感大恩，必以死報太師。太師請自三思。」<span class="jiazhu">李儒幾破連環計。</span>卓沉吟良久曰：「汝言亦是。我當思之。」儒謝而出。卓入後堂，喚貂蟬問曰：「汝何與呂布私通耶？」蟬泣曰：「妾在後園看花，呂布突至。妾方驚避，布曰：『我乃太師之子，何必相避？』提戟趕妾至鳳儀亭。妾見其心不良，恐爲所逼，欲投荷池自盡，卻被這廝抱住。正在生死之間，得太師來救了性命。」<span class="jiazhu">此等巧言，溺愛者每爲所惑。</span>董卓曰：「我今將汝賜與呂布，何如？」貂蟬大驚，哭曰：<span class="jiazhu">驚是真驚，哭是假哭。</span>「妾身已事貴人，今忽欲下賜家奴，妾寧死不辱！」遂掣壁間寶劍，欲自刎。<span class="jiazhu">亦以死動人。○今日婦人放刁，每以要死恐嚇其夫，是學貂蟬而誤者也。</span>卓慌奪劍，擁抱曰：「吾戲汝！」<span class="jiazhu">只三字，如聞其聲。</span>貂蟬倒於卓懷，掩面大哭曰：「此必李儒之計也！儒與布交厚，故設此計，卻不顧惜太師體面與賤妾性命。妾當生噬<span class="jiazhu">音示。</span>其肉！」<span class="jiazhu">說破李儒尤妙。不特間呂布，并間李儒。</span>卓曰：「吾安忍捨汝耶！」蟬曰：「雖蒙太師憐愛，但恐此處不宜久居，必被呂布所害。」卓曰：「吾明日和你歸郿塢去，同受快樂，慎勿憂疑。」蟬方收淚拜謝。次日，李儒入見曰：「今日良辰，可將貂蟬送與呂布。」卓曰：「布與我有父子之分，不便賜與。我只不究其罪。汝傳我意，以好言慰之可也。」<span class="jiazhu">此處又用一頓。是聽李儒一半言語，不然擲戟之後，安得虎頭蛇尾？</span>儒曰：「太師不可爲婦人所惑。」卓變色曰：「汝之妻肯與呂布否？貂蟬之事，再勿多言，言則必斬！」李儒出，仰天歎曰：「吾等皆死於婦人之手矣！」<span class="jiazhu">雙股劍、青龍刀、丈八蛇矛，俱不及女將軍兵器。今之好色者，仔細仔細！</span>後人讀書至此，有詩歎之曰：
</p>
<p class="margin2" id="p5"><a class="gg-link" href="#p5" onclick="return changeColor(this);"></a>
	司徒妙算託紅裙。不用干戈不用兵。<br/>
	三戰虎牢徒費力，凱歌卻奏鳳儀亭。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	董卓即日下令還郿塢。百官俱拜送。貂蟬在車上，遙見呂布於稠人之內，眼望車中。貂蟬虛掩其面，如痛哭之狀。<span class="jiazhu">哭是假哭。</span>車已去遠。布緩轡於土岡之上，眼望車塵，嘆惜痛恨。<span class="jiazhu">恨是真恨。</span>忽聞背後一人問曰：「溫侯何不從太師去，乃在此遙望而發歎？」<span class="jiazhu">問得惡。</span>布視之，乃司徒王允也。相見畢，允曰：「老夫日來因染微恙，閉門不出，故久未得與將軍一見。<span class="jiazhu">補筆，周旋得妙。</span>今日太師駕歸郿塢，只得扶病出送。卻喜得晤將軍！請問將軍，爲何在此長嘆？」布曰：「正爲公女耳。」允佯驚曰：「許多時，尚未與將軍耶？」<span class="jiazhu">推託疾閉門，方掩飾得此句。不然，王允豈有不知之理？</span>布曰：「老賊自寵幸久矣！」允佯大驚曰：「不信有此事！」布將前事一一告允。允仰面跌足，半晌不語，良久乃言曰：「不意太師作此禽獸之行！」因挽布手曰：「且到寒舍商議。」布隨允歸。允延入密室，置酒款待。布又將鳳儀亭相遇之事，細述一遍。允曰：「太師淫吾之女，奪將軍之妻，誠爲天下恥笑。非笑太師，笑允與將軍耳！<span class="jiazhu">一轉，妙。</span>然允老邁無能之輩，不足爲道；可惜將軍蓋世英雄，亦受此污辱也！」<span class="jiazhu">又一轉，更妙更惡。</span>布怒氣衝天，拍案大叫。允急曰：「老夫失語，將軍息怒。」布曰：「誓當殺此老賊，以雪吾恥！」允急掩其口曰：「將軍勿言，恐累及老夫。」<span class="jiazhu">不用順口攛掇，卻用反舌激惱。</span>布曰：「大丈夫生居天地間，豈能鬱鬱久居人下？」允曰：「以將軍之才，誠非董太師所可限制。」<span class="jiazhu">此處王允卻用順口攛掇。</span>布曰：「吾欲殺此老賊，奈是父子之情，恐惹後人議論。」<span class="jiazhu">此處呂布卻用反言跌頓。</span>允微笑曰：「將軍自姓呂，太師自姓董。擲戟之時，豈有父子情耶？」<span class="jiazhu">攛掇之中，又以「擲戟」二字激惱他。</span>布奮然曰：「非司徒言，布幾自誤！」允見其意已決，便說之曰：「將軍若扶漢室，乃忠臣也，青史傳名，流芳百世。將軍若助董卓，乃反臣也，載之史筆，遺臭萬年！」<span class="jiazhu">數語撇卻家門私怨，告以朝廷大義，乃是正文。</span>布避席下拜曰：「布意已決，司徒勿疑。」允曰：「但恐事或不成，反招大禍。」<span class="jiazhu">當其奮怒，反掩口以止之；及其遲疑，則正言以動之；待其應允，又反吾以決之。凡用三番曲折。王允信是妙人。</span>布拔帶刀刺臂出血爲誓。允跪謝曰：「漢祀不斬，皆出將軍之賜也！切勿洩漏。臨期有計，自當相報。」<span class="jiazhu">伏筆。</span>布慨諾而去。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	允即請僕射士孫瑞、司隸校尉黃琬商議。瑞曰：「方今主上有疾新愈，可遣一能言之人往郿塢，請卓議事。一面以天子密詔付呂布，使伏甲兵於朝門之內，引卓入，誅之，此上策也。」琬曰：「何人敢去？」瑞曰：「呂布同郡騎都尉李肅，以董卓不遷其官，甚是懷怨。若令此人去，卓必不疑。」允曰：「善。」請呂布共議。布曰：「昔日勸吾殺丁建陽，亦此人也。<span class="jiazhu">照應前文。</span>今若不去，吾先斬之！」使人密請肅至。布曰：「昔日公說布，使殺丁建陽而投董卓。今卓上欺天子，下虐生靈，罪惡貫盈，人神共憤。公可傳天子詔往郿塢，宣卓入朝，伏兵誅之。力扶漢室，共作忠臣。尊意若何？」肅曰：「我亦欲除此賊久矣，恨無同心者耳。今將軍若此，是天賜也，肅豈敢有二心！」<span class="jiazhu">慣會殺父者，呂布也；慣勸人殺父者，李肅也。</span>遂折箭爲誓。允曰：「公若能幹此事，何患不得顯官？」<span class="jiazhu">正應「董卓不遷其官」句，直刺入李肅耳中。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	次日，李肅引十數騎前到郿塢，人報天子有詔。卓教喚入。<span class="jiazhu">天子有詔，坐而受之，目中尚有天子二字乎？</span>李肅入拜。卓曰：「天子有何詔？」肅曰：「天子病體新痊，欲會文武於未央殿，議將禪位於太師，故有此詔。」<span class="jiazhu">心中藏之久矣。此語亦直刺入董卓耳中。</span>卓曰：「王允之意若何？」<span class="jiazhu">卓賊胸中，只礙一王允，想見王允平日氣概。</span>肅曰：「王司徒已命人築受禪臺，只等主公到來。」<span class="jiazhu">受禪臺故事卻在後文，於此處先虛點一筆。有此處之虛，乃有後文之實。</span>卓大喜曰：「吾夜夢一龍罩身，今日果得此喜信。<span class="jiazhu">龍罩身者，帝治其罪也，此老如何省得。</span>時哉不可失！」便命心腹將李傕、郭汜、張濟、樊稠四人，領飛熊軍三千，守郿塢，自己即日排駕回京。顧謂李肅曰：「吾爲帝，汝當爲執金吾。」<span class="jiazhu">又許一個執金吾。</span>肅拜謝稱臣。卓入辭其母。<span class="jiazhu">母時年九十餘矣，此嫗老而不死，以待典刑，皆董卓惡貫所致。</span>問曰：「吾兒何往？」卓曰：「兒將往受漢禪，母親早晚爲太后也。」<span class="jiazhu">又許一個太后。</span>母曰：「吾近日肉顫心驚，恐非吉兆。」卓曰：「將爲國母，豈不預有驚報！」<span class="jiazhu">國母要做，只怕令孫不肯。</span>遂辭母而行。臨行，謂貂蟬曰：「吾爲天子，當立汝爲貴妃。」<span class="jiazhu">又許一個貴妃。</span>貂蟬已明知就裏，假作歡喜拜謝。<span class="jiazhu">鳳儀亭戰功將從今日奏凱矣。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卓出塢上車，前遮後擁，望長安來。行不到三十里，所乘之車，忽折一輪。卓下車乘馬。又行不到十里，那馬咆哮嘶喊，掣斷轡頭。卓問肅曰：「車折輪，馬斷轡，其兆若何？」肅曰：「乃太師應紹漢禪，棄舊換新，將乘玉輦金鞍之兆也。」<span class="jiazhu">前則其母疑而董卓解之，此則董卓疑而李肅又解之。董卓解得勉強，李肅解得敏捷。</span>卓喜而信其言。次日，正行間，忽然狂風驟起，昏霧蔽天。卓問肅曰：「此何祥也？」肅曰：「主公登龍位，必有紅光紫霧，以壯天威耳。」卓又喜而不疑。既至城外，百官俱出迎接。只有李儒抱病在家，不能出迎。<span class="jiazhu">董卓此來無人諫阻，正爲此耳。</span>卓進至相府，呂布入賀。卓曰：「吾登九五，汝當總督天下兵馬。」<span class="jiazhu">又許一個總督，真是做夢。</span>布拜謝，就帳前歇宿。是夜有十數小兒於郊外作歌，風吹歌聲入帳。歌曰：「千里草，何青青！十日上，不得生！」<span class="jiazhu">「千里草」，乃董字；「十日上」，乃卓字；不生者，言死也。</span>歌聲悲切。卓問李肅曰：「童謠主何吉凶？」肅曰：「亦只是言劉氏滅、董氏興之意。」<span class="jiazhu">葫蘆提得妙。</span>次日侵晨，董卓擺列儀從入朝，忽見一道人，青袍白巾，手執長竿，上縛布一丈，兩頭各書一「口」字。<span class="jiazhu">明明是「呂布」二字。</span>卓問肅曰：「此道人何意？」肅曰：「乃心恙之人也。」呼將士驅去。卓進朝。群臣各具朝服，迎謁於道；李肅手執寶劍，扶車而行。到北掖<span class="jiazhu">音亦。</span>門，軍兵盡擋在門外，獨有禦車二十餘人同入。董卓遙見王允等各執寶劍立於殿門，驚問肅曰：「持劍是何意？」肅不應，<span class="jiazhu">到此便不消解說矣。</span>推車直入。王允大呼曰：「反賊至此，武士何在？」兩旁轉出百餘人，持戟挺槊刺之。卓裹甲不入，傷臂墮車，大呼曰：「吾兒奉先何在？」呂布從車後厲聲出曰：「有詔討賊！」<span class="jiazhu">以前叫過無數父親，此處忽喚一「賊」字，可發一笑。</span>一戟直刺咽喉。<span class="jiazhu">呂布孝丁原以刃，孝董卓以戟。或刀或戟，比以用力用勞，各盡子道。</span>李肅早割頭在手。呂布左手持戟，右手懷中取詔，大呼曰：「奉詔討賊臣董卓，其餘不問！」將吏皆呼「萬歲」。後人有詩歎董卓曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	伯業成時爲帝王，不成且作富家郎。<br/>
	誰知天意無私曲，郿塢方成已滅亡。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說當下呂布大呼曰：「助卓爲虐者，皆李儒也！誰可擒之？」李肅應聲願往。忽聽朝門外發喊，人報李儒家奴已將李儒綁縛來獻。<span class="jiazhu">事甚省力，文甚省筆。</span>王允命縛赴市曹斬之。又將董卓屍首號令通衢。卓屍肥胖，看屍軍士以火置其臍中爲燈，<span class="jiazhu">可稱卓燈。</span>膏流滿地。百姓過者，莫不手擲其頭，足踐其屍。王允又命呂布同皇甫嵩、李肅領兵五萬，至郿塢抄籍董卓家產、人口。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說李傕、郭汜、張濟、樊稠聞董卓已死，呂布將至，便引了飛熊軍，連夜奔涼州去了。呂布至郿塢，先取了貂蟬。<span class="jiazhu">呂布心中只爲此一事。</span>皇甫嵩命將塢中所藏良家子女，盡行釋放。<span class="jiazhu">好。</span>但係董卓親屬，不分老幼，悉皆誅戮，卓母亦被殺。<span class="jiazhu">是弒何太后之報。○董卓收得好兒子，此嫗養得好兒子。</span>卓弟董旻、姪董璜，皆斬首號令。收籍塢中所蓄，黃金數十萬，白金數百萬，綺羅、珠寶、器皿、糧食不計其數。<span class="jiazhu">刻剝民脂民膏，而今安在哉！可爲貪夫之戒。</span>回報王允，允乃大犒軍士，設宴於都堂，召集眾官酌酒稱慶。正飲宴間，忽人報曰：「董卓暴屍於市，忽有一人伏其屍而大哭。」允怒曰：「董卓伏誅，士民莫不稱賀，此何人獨敢哭耶！」遂喚武士：「與吾擒來！」須臾擒至。眾官見之，無不驚駭，原來那人不是別人，乃侍中蔡邕也。<span class="jiazhu">蔡邕之哭董卓，亦如欒布之哭彭越。</span>允叱曰：「董卓逆賊，今日伏誅，國之大幸。汝爲漢臣，乃不爲國慶，反爲賊哭，何也？」邕伏罪曰：「邕雖不才，亦知大義，豈肯背國而向卓？只因一時知遇之感，不覺爲之一哭。自知罪大，願公見原，倘得黔<span class="jiazhu">音鉗。</span>首刖足，使續成漢史，以贖其辜，邕之幸也。」<span class="jiazhu">若使邕成漢史，當奪范曄、陳壽之席。</span>眾官惜邕之才，皆力救之。太傅馬日磾亦密謂允曰：「伯喈曠世逸才，若使續成漢史，誠爲盛事。且其孝行素著，若遽殺之，恐失人望。」<span class="jiazhu">本是全孝不在忠，今<span class="shu-ming">琵琶</span>曲本反說他全忠不能至孝，誣之甚矣。</span>允曰：「昔孝武不殺司馬遷，後使作史，遂致謗書流於後世。方今國運衰微，朝政錯亂，不可令佞臣執筆於幼主左右，使吾等蒙其訕議也。」<span class="jiazhu">王允所見亦是，恐其敘董卓處有曲筆耳。</span>日磾無言而退，私謂眾官曰：「王允其無後乎！善人國之紀也，製作國之典也。滅紀廢典，豈能久乎？」當下王允不聽馬日磾之言，命將蔡邕下獄中縊死，<span class="jiazhu">同一死也，若前日不從董卓而爲卓所殺，豈不善乎？吾爲邕惜之。</span>一時士大夫聞者，盡爲流涕。後人論蔡邕之哭董卓固自不是，允之殺之亦爲已甚。有詩歎曰：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	董卓專權肆不仁，侍中何自竟亡身？<br/>
	當時諸葛隆中臥，安肯輕身事亂臣！
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	且說李傕、郭汜、張濟、樊稠逃居陝西，使人至長安上表求赦。王允曰：「卓之跋扈，皆此四人助之。今雖大赦天下，獨不赦此四人。」<span class="jiazhu">先赦其罪，後散其兵，而後圖之，未爲晚也。此是王允失算。</span>使者回報李傕。傕曰：「求赦不得，各自逃生可也。」謀士賈詡曰：「諸君若棄軍單行，則一亭長能縛君矣。不若誘集陝人，并本部軍馬，殺入長安，與董卓報仇。事濟，奉朝廷以正天下；若其不勝，走亦未遲。」<span class="jiazhu">只賈詡一言，便使長安大亂。武士兵端，起於說士舌端：可畏哉！</span>傕等然其說，遂流言於西涼州曰：「王允將欲洗蕩此方之人矣！」眾皆驚惶。乃復揚言曰：「徒死無益，能從我反乎？」眾皆願從。於是聚眾十餘萬，分作四路，殺奔長安來。路逢董卓女婿中郎將牛輔，引軍五千人，欲去與丈人報仇。<span class="jiazhu">卓有二婿，李儒伏誅，牛輔漏網，何也？</span>李傕便與合兵，使爲前驅。四人陸續進發。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	王允聽知西涼兵來，與呂布商議。布曰：「司徒放心。量此鼠輩，何足數也！」遂引李肅將兵出敵。肅當先迎戰，正與牛輔相遇，大殺一陣。牛輔抵敵不過，敗陣而去。不想是夜二更，牛輔乘肅不備，竟來劫寨。肅軍亂竄，敗走三十餘里，折軍大半。來見呂布，布大怒，曰：「汝何挫吾銳氣！」遂斬李肅，懸頭軍門。<span class="jiazhu">慣勸人殺父之報。不用別人殺之，即用殺父之人殺之，此天道之巧。</span>次日，呂布進兵，與牛輔對敵。量牛輔如何敵得呂布，仍復大敗而走。是夜牛輔喚心腹人胡赤兒商議曰：「呂布驍勇，萬不能敵。不如瞞了李傕等四人，暗藏金珠，與親隨三五人棄軍而去。」<span class="jiazhu">賊徒身分，正堪爲董卓之婿。</span>胡赤兒應允。是夜收拾金珠，棄營而走，隨行者三四人。將渡一河，赤兒欲謀取金珠，竟殺死牛輔，將頭來獻呂布。<span class="jiazhu">一派賊徒。</span>布問起情由，從人出首：「胡赤兒謀殺牛輔，奪其金寶。」布怒，即將赤兒誅殺。<span class="jiazhu">胡赤兒之殺牛輔，亦如呂布之殺董卓也。知人則明，自知則暗。</span>領軍前進，正迎著李傕軍馬。呂布不等他列陣，便挺戟躍馬，麾軍直沖過來。傕軍不能抵當，退走五十餘里。依山下寨，請郭汜、張濟、樊稠共議。曰：「呂布雖勇，然而無謀，不足爲慮。我引軍守住穀口，每日誘他廝殺；郭將軍可領軍抄擊其後，效彭越撓楚之法，鳴金進兵，擂鼓收兵；張、樊二公卻分兵兩路，徑取長安。彼首尾不能救應，必然大敗。」<span class="jiazhu">賈詡固能謀，李傕亦善算。</span>眾用其計。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說呂布勒兵到山下，李傕引軍搦戰。布忿怒，衝殺過去，傕退走上山。山上矢石如雨，布軍不能進。忽報郭汜在陣後殺來，布急回戰。只聞鼓聲大震，汜軍已退。布方欲收軍，鑼聲響處，傕軍又來。未及對敵，背後郭汜又領軍殺到。及至呂布來時，卻又擂鼓收軍去了。<span class="jiazhu">顛倒金鼓以亂之，所以疲其力也。</span>激得呂布怒氣填胸。一連如此幾日，欲戰不得，欲止不得。正在惱怒，忽然飛馬報來，說張濟、樊稠兩路軍馬竟往長安，京城危急。布急領軍回，背後李傕、郭汜殺來。布無心戀戰，只顧奔走，折了好些人馬。<span class="jiazhu">昔日能擋十八路諸，而今日不能勝李、郭、張、樊四軍，何也？豈既得貂蟬後，勇力已不如前日矣！</span>比及到長安，城下賊兵雲屯雨集，圍定城池，布軍與戰不利。軍士畏呂布暴厲，多有降賊者，布心甚憂。數日之後，董卓餘黨李蒙、王方在城中爲賊內應，偷開城門，四路賊軍一齊擁入。呂布左沖右突，攔擋不住，引數百騎往青瑣門外，呼王允曰：「勢急矣！請司徒上馬，同出關去，別作良策！」<span class="jiazhu">王允若去，是棄天子而去也。貽天子以危，而己則逃其難，王允決下爲矣。</span>允曰：「若蒙社稷之靈，得安國家，吾之願也；若不獲已，則允奉身以死。臨難苟免，吾不爲也。爲我謝關東諸公，努力以國家爲念！」呂布再三相勸，王允只是不肯去。<span class="jiazhu">王允是漢子。</span>不一時，各門火焰竟天，呂布只得棄卻家小，<span class="jiazhu">貂蟬也不要了。</span>引百餘騎飛奔出關，投袁術去了。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	李傕、郭汜縱兵大掠。太常卿種<span class="jiazhu">音充。</span>拂、太僕魯馗、大鴻臚周奐、<span class="jiazhu">音喚。</span>城門校尉崔烈、越騎校尉王頎<span class="jiazhu">音奇。</span>皆死於國難。賊兵圍繞內庭至急，侍臣請天子上宣平門止亂。李傕等望見黃蓋，約住軍士，口呼「萬歲」。獻帝倚樓問曰：「卿不候奏請，輒入長安，意欲何爲？」李傕、郭汜仰面奏曰：「董太師乃陛下社稷之臣，無端被王允謀殺，臣等特來報仇，非敢造反。<span class="jiazhu">如吳楚七國之欲殺晁錯也。</span>但見王允，臣便退兵。」王允時在帝側，聞知此言，奏曰：「臣本爲社稷計。事已至此，陛下不可惜臣，以誤國家。臣請下見二賊。」帝徘徊不忍。允自宣平門樓上跳下樓去，<span class="jiazhu">王允跳樓，勝於楊雄跳閣。</span>大呼曰：「王允在此！」<span class="jiazhu">好王允。</span>李傕、郭汜拔劍叱曰：「董太師何罪而見殺？」允曰：「董賊之罪，彌天亙地，不可勝言。受誅之日，長安士民皆相慶賀，汝獨不聞乎？」傕、汜曰：「太師有罪；我等何罪，不肯相赦？」<span class="jiazhu">本意在此句。</span>王允大罵：「逆賊何必多言！我王允今日有死而已！」<span class="jiazhu">王允死之無益，不如隨呂布而去。然不忍棄天子而走，乃其忠也。</span>二賊手起，把王允殺於樓下。史官有詩贊曰：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	王允運機籌，奸臣董卓休。<br/>
	心懷家國恨，眉鎖廟堂憂。<br/>
	英氣連霄漢，忠誠貫斗牛。<br/>
	至今魂與魄，猶繞鳳凰樓。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	眾賊殺了王允，一面又差人將王允宗族老幼，盡行殺害。士民無不下淚。當下李傕、郭汜尋思曰：「既到這裏，不殺天子謀大事，更待何時？」便持劍大呼，殺入內來。正是：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	巨魁伏罪災方息，從賊縱橫禍又來。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	未知獻帝性命如何，且聽下文分解。
</p>
</div></body></html>