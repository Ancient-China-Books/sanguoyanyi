<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第四十三回　諸葛亮舌戰群儒　魯子敬力排眾議</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第四十三回　諸葛亮舌戰群儒
	魯子敬力排眾議
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	孔明將欲以東吳之兵破曹操之兵，而此回則是孔明之以舌爲兵也。其戰群儒以舌，其激孫權亦以舌。舌如懸河，則以舌爲水；言揚屬火，則又以舌爲火。蓋雖赤壁之兵未交，而臥龍先生先有一番水戰，先有一番火戰矣。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	劉琮之事，即孫權前車之鑒也。琮之臣王粲、蒯越等皆爲尊官，而琮獨見殺；權而降操，亦猶是耳。善乎魯肅之言曰：「諸臣皆可降，惟將軍不可降。」真金玉之言哉！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	文人之病，患在議論多而成功少。大兵將至，而口中無數之乎者也、詩云子曰，猶刺刺不休，此晉人之言談、宋儒之講學，所以無補於國事也。張昭等一班文士，得武人黃蓋叱而止之，大是快事。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	玄德客寓荊州，又值蕩析，脫身南走，未有所歸；孫權據有江東，已歷三世。而孔明說權之言曰：「操軍破，必北還，則荊、吳之勢強，鼎足之形成矣。」是以荊州自處，而分畫三國也。不幾大言乎？曰：此固草廬之所以語先主者也。不但荊州未取，而早爲其意中所有；即益州未奪，而亦預爲其目中所無。且其時劉表雖亡，而劉璋、張魯、馬騰、韓遂尚在，觀其鼎足一語，竟似未嘗有此數人者，豈非英雄識見有所先定歟！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	曹操青梅煮酒之日，謂玄德曰：「天下英雄，惟使君與操。」而孫權亦曰：「非豫州莫能當曹操者。」何其言之不謀而相合歟？蓋天下唯英雄能識英雄，不待識之於鼎足之時，而早識之於孤窮之日。每怪今人肉眼，見人赫奕，則畏而重之；見人淪落，則鄙而笑之。異故相非，同必相識。英雄之不遇識者，正爲天下更無有英雄如此人者耳。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	此回文字曲處，妙在孔明一至東吳，魯肅不即引見孫權，且歇館驛，此一曲也；又妙在孫權不即請見，必待明日，此再曲也；及至明日，又不即見孫權，先見眾謀士，此三曲也；及見眾謀士，又彼此角辯，議論齟齬，四曲也；孔明言語既觸眾謀士，又忤孫權，此五曲也；迨孫權作色而起，拂衣而入，讀者至此幾疑玄德之與孫權終不相合，孔明之至東吳竟成虛往也者：然後下文峰迴路轉，詞洽情投。將欲通之，忽若阻之；將欲近之，忽若遠之。令人驚疑不定，真是文章妙境。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	孫權既聽魯肅之說，定吾身之謀；又聞孔明之言，識彼軍之勢：此時破曹之計決矣。乃復躊躇不斷，寢食俱癈者，何哉？蓋非此一折，則後文周瑜之略不顯，而孔明激周瑜之智不奇。不必孫權之果出於此，而作者特欲爲後文取勢耳。觀此可悟文章之法。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說魯肅、孔明辭了玄德、劉琦，登舟望柴桑郡來。二人在舟中共議。魯肅謂孔明曰：「先生見孫將軍，切不可實言曹操兵多將廣。」<span class="jiazhu">魯肅第一次叮囑。</span>孔明曰：「不須子敬叮嚀，亮自有對答之語。」<span class="jiazhu">孔明第一次應承。</span>及船到岸，肅請孔明於館驛中暫歇，先自往見孫權。<span class="jiazhu">此時不即引見，便有曲折。</span>權正聚文武於堂上議事，聞魯肅回，急召入問曰：「子敬往江夏，體探虛實若何？」肅曰：「已知其略，尚容徐稟。」<span class="jiazhu">妙在不即說出孔明。</span>權將曹操檄文示肅曰：「操昨遣使齎文至此，孤先發遣來使，現今會眾商議未定。」<span class="jiazhu">曹操檄文之至，妙在孫權口中敘出。</span>肅接檄文觀看，<span class="jiazhu">曹操檄文之語，妙在魯肅眼中看出。</span>其略曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	孤近承帝命，奉辭伐罪。旄麾南指，劉琮束手；荊襄之民，望風歸順。今統雄兵百萬，上將千員，欲與將軍會獵於江夏，共伐劉備，同分土地，永結盟好。幸勿觀望，速賜回音。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	魯肅看畢曰：「主公尊意若何？」權曰：「未有定論。」張昭曰：「曹操擁百萬之眾，借天子之名，以征四方，拒之不順。<span class="jiazhu">此是論理。</span>且主公大勢可以拒操者，長江也。今操既得荊州，長江之險，已與我共之矣，勢不可敵。<span class="jiazhu">此是論勢。</span>以愚之計，不如納降，爲萬安之策。」<span class="jiazhu">張昭第一次勸降。</span>眾謀士皆曰：「子布之言，正合天意。」<span class="jiazhu">張昭只言地利不可恃，眾人又言天意不可違。</span>孫權沉吟不語。<span class="jiazhu">孫權第一次不答。</span>張昭又曰：「主公不必多疑。如降操，則東吳民安，江南六郡可保矣。」<span class="jiazhu">張昭第二次勸降。</span>孫權低頭不語。<span class="jiazhu">孫權第二次不答。</span>須臾，權起更衣，魯肅隨於權後。權知肅意，乃執肅手而言曰：「卿欲如何？」肅曰：「恰纔眾人所言，深誤將軍。眾人皆可降曹操，惟將軍不可降曹操。」<span class="jiazhu">二語是至論。</span>權曰：「何以言之？」肅曰：「如肅等降操，當以肅還鄉黨，累官故不失州郡也。將軍降操，欲安所歸乎？位不過封侯，車不過一乘，騎不過一匹，從不過數人，豈得南面稱孤哉！眾人之意，各自爲己，不可聽也。將軍宜早定大計。」<span class="jiazhu">眾人只就東吳全勢論，肅只望孫權一人身上說，極其痛快。</span>權歎曰：「諸人議論，大失孤望。子敬開說大計，正與吾見相同。此天以子敬賜我也！<span class="jiazhu">張昭爲孫策所得士，周瑜亦孫策所得士，惟魯肅爲孫權自得之，故獨私爲己有。</span>但操新得袁紹之眾，近又得荊州之兵，恐勢大難以抵敵。」<span class="jiazhu">魯肅囑孔明，正爲此也。</span>肅曰：「肅至江夏，引諸葛瑾之弟諸葛亮在此，主公可問之，便知虛實。」<span class="jiazhu">妙在至此方說出孔明。</span>權曰：「臥龍先生在此乎？」肅曰：「現在館驛中安歇。」權曰：「今日天晚，且未相見。<span class="jiazhu">妙在說出孔明，又不相見。</span>來日聚文武於帳下，先教見我江東英俊，然後升堂議事。」<span class="jiazhu">此是孫權好勝。至今吳人風俗往往如此。</span>肅領命而去。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	次日至館驛中見孔明，又囑曰：「今見我主，切不可言曹操兵多。」<span class="jiazhu">魯肅第二次叮囑。</span>孔明笑曰：「亮自見機而變，決不有誤。」<span class="jiazhu">孔明第二次應承。</span>肅乃引孔明至幕下，早見張昭、顧雍等一班文武二十餘人，峨冠博帶，整衣端坐。<span class="jiazhu">「衣裳楚楚」，<span class="shu-ming">蜉蝣</span>之詩，其爲諸名士詠乎！</span>孔明逐一相見，各問姓名，施禮已畢，坐於客位。張昭等見孔明豐神飄灑，器宇軒昂，料道此人必來遊說。張昭先以言挑之曰：「昭乃江東微末之士，久聞先生高臥隆中，自比管、樂。此語果有之乎？」<span class="jiazhu">張昭之意，即欲借管、樂厭倒孔明。俗諺所謂「借他的拳，撞他的嘴」也。</span>孔明曰：「此亮平生小可之比也。」<span class="jiazhu">小可二字妙，意謂尚不止此。</span>昭曰：「近聞劉豫州三顧先生於草廬之中，幸得先生，以爲如魚得水，思欲席捲荊、襄。今一旦以屬曹操，未審是何主見？」<span class="jiazhu">亦問得惡，是當面嘲笑。</span>孔明自思張昭乃孫權手下第一個謀士，若不先難倒他，如何說得孫權？<span class="jiazhu">意不在張昭，而在孫權。</span>遂答曰：「吾觀取漢上之地，易如反掌。我主劉豫州躬行仁義，不忍奪同宗之基業，故力辭之。<span class="jiazhu">說得冠冕。</span>劉琮孺子，聽信佞言，暗自投降，致使曹操得以猖獗。今我主屯兵江夏，別有良圖，非等閒可知也。」<span class="jiazhu">亦是實話，并非大言。</span>昭曰：「若此，是先生言行相違也。先生自比管、樂，管仲相桓公，霸諸侯，一匡天下；樂毅扶持微弱之燕，下齊七十餘城：此二人者，真濟世之才也。先生在草廬之中，但笑傲風月，抱膝危坐。今既從事劉豫州，當爲生靈興利除害，剿滅亂賊。<span class="jiazhu">不責其不降曹，反責其不攻曹，惡極。</span>且劉豫州未得先生之前，尚且縱橫寰宇，割據城池。<span class="jiazhu">此句更惡。</span>今得先生，人皆仰望。雖三尺童蒙，亦謂彪虎生翼，將見漢室復興，曹氏即滅矣。朝廷舊臣，山林隱士，無不拭目而待：以爲拂高天之雲翳，仰日月之光輝，拯民於水火之中，措天下於衽席之上，在此時也。<span class="jiazhu">故意先將他極口一贊。</span>何先生自歸豫州，曹兵一出，棄甲拋戈，望風而竄。上不能報劉表以安庶民，下不能輔孤子而據疆土，乃棄新野，走樊城，敗當陽，奔夏口，無容身之地。是豫州既得先生之後，反不如其初也。<span class="jiazhu">將他極口一貶。說玄德反不如初，是更進一層，其語尤惡。</span>管仲、樂毅，果如是乎？愚直之言，幸勿見怪！」<span class="jiazhu">當面搶白。</span>孔明聽罷，啞然而笑曰：「鵬飛萬里，其志豈群鳥能識哉？<span class="jiazhu">亦是實話，并非大言。</span>譬如人染沉屙，當先用糜粥以飲之，和藥以服之；待其腑髒調和，形體漸安，然後相肉食以補之，猛藥以治之：則病根盡去，人得全生也。若不待氣脈和緩，便投以猛藥厚味，欲求安保，誠爲難矣。<span class="jiazhu">先生忽然講醫道，隱然笑張昭是庸臣謀國，如庸醫殺人也。</span>吾主劉豫州，向日軍敗於汝南，寄跡劉表，兵不滿千，將止關、張、趙雲而已：此正如病勢尪贏已極之時也。<span class="jiazhu">三顧草廬，正是病重時求名醫耳。</span>新野山僻小縣，人民稀少，糧食鮮薄，豫州不過暫藉以容身，豈真將坐守於此耶？夫以甲兵不完，城郭不固，軍不經練，糧不繼日，然而博望燒屯，白河用水，使夏侯惇，曹仁輩心驚膽裂：竊謂管仲、樂毅之用兵，未必過此。<span class="jiazhu">公然自贊。</span>至於劉琮降操，豫州實出不知，且又不忍乘亂奪同宗之基業，此真大仁大義也。<span class="jiazhu">高抬玄德，美其親親之仁。</span>當陽之敗，豫州見有數十萬赴義之民，扶老攜幼相隨，不忍棄之，日行十里，不思進取江陵，甘與同敗，此亦大仁大義也。<span class="jiazhu">又高抬玄德，美其愛民之德。</span>寡不敵眾，勝負乃其常事。昔高皇數敗於項羽，而垓下一戰成功，此非韓信之良謀乎？夫信久事高皇，未嘗累勝。<span class="jiazhu">隱然以玄德比高皇，自比韓信。</span>蓋國家大計，社稷安危，是有主謀。非比誇辯之徒，虛譽欺人，坐議立談，無人可及，臨機應變，百無一能。誠爲天下笑耳！」<span class="jiazhu">說盡秀才之病。</span>這一篇言語，說得張昭并無一言回答。<span class="jiazhu">戰勝了一個。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	座上忽一人抗聲問曰：「今曹公兵屯百萬，將列千員，龍驤虎視，平吞江夏，公以爲何如？」<span class="jiazhu">誇稱曹操，便低一著，不及子布多矣。</span>孔明視之，乃虞翻也。孔明曰：「曹操收袁紹蟻聚之兵，劫劉表烏合之眾，雖數百萬不足懼也。」虞翻冷笑曰：「軍敗於當陽，計窮於夏口，區區求救於人，而猶言不懼，此真大言欺人也！」<span class="jiazhu">亦是當面嘲笑。</span>孔明曰：「劉豫州以數千仁義之師，安能敵百萬殘暴之眾？退守夏口，所以待時也。今江東兵精糧足，且有長江之險，猶欲使其主屈膝降賊，不顧天下恥笑。由此論之，劉豫州真不懼操賊者矣！」<span class="jiazhu">借贊玄德以鄙薄江東，詞令妙品。</span>虞翻不能對。<span class="jiazhu">又戰勝了一個。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	座間又一人問曰：「孔明欲效儀、秦之舌，遊說東吳耶？」<span class="jiazhu">此人直是沒甚說。</span>孔明視之，乃步騭也。孔明曰：「步子山以蘇秦、張儀爲辯士，不知蘇秦、張儀亦豪傑也。<span class="jiazhu">自贊則管、樂猶云小可，罵人則儀、秦亦是豪傑。</span>蘇秦佩六國相印，張儀兩次相秦，皆有匡扶人國之謀，非比畏強淩弱，懼刀避劍之人也。君等聞曹操虛發詐僞之詞，便畏懼請降，敢笑蘇秦、張儀乎？」<span class="jiazhu">借贊儀、秦以鄙薄江東，詞令妙品。</span>步騭默然無語。<span class="jiazhu">又戰勝了一個。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	忽一人問曰：「孔明以曹操何如人也？」孔明視其人，乃薛綜也。孔明答曰：「曹操乃漢賊也，又何必問？」綜曰：「公言差矣。漢傳世至今，天數將終。今曹公已有天下三分之二，人皆歸心。<span class="jiazhu">虞翻但誇曹操之強猶可。至薛綜乃辯其不是漢賊，喪心蔑理，比虞翻又低一著。</span>劉豫州不識天時，強欲與爭，正如以卵擊石，安得不敗乎？」孔明厲聲曰：「薛敬文安得出此無父無君之言乎？<span class="jiazhu">稱君父二字，喝倒薛綜，題目正大。</span>夫人生天地間，以忠孝爲立身之本。公既爲漢臣，則見有不臣之人，當誓共戮之，臣之道也。今曹操祖宗叨食漢祿，不思報效，反懷篡逆之心，天下之所共憤。公乃以天數歸之，真無父無君之人也！不足與語！請勿復言！」<span class="jiazhu">鑿鑿侃侃，愧殺薛綜。</span>薛綜滿面羞慚，不能對答。<span class="jiazhu">又戰勝了一個。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	座上又一人應聲問曰：「曹操雖挾天子以令諸侯，猶是相國曹參之後。劉豫州雖云中山靖王苗裔，卻無可稽考，眼見只是織席販屨之夫耳，何足與曹操抗衡哉！」<span class="jiazhu">對臣罵主，已爲失體，況又左袒曹操，更低一著。</span>孔明視之，乃陸績也。孔明笑曰：「公非袁術座間懷橘之陸郎乎？請安坐，聽吾一言。<span class="jiazhu">輕薄。</span>曹操既爲曹相國之後，則世爲漢臣矣。今乃專權肆橫，欺凌君父，是不惟無君，亦且蔑祖，不惟漢室之亂臣，亦曹氏之賊子也。<span class="jiazhu">猶借曹參罵曹操，詞令妙品。</span>劉豫州堂堂帝冑，當今皇帝，按譜賜爵，何云無可稽考？<span class="jiazhu">其實冠冕正大。○按譜賜爵二十回中事，忽於此處提照。</span>且高祖起身亭長，而終有天下；織席販屨，又何足爲辱乎？<span class="jiazhu">又以高祖比玄德。</span>公小兒之見，不足與高士共語！」<span class="jiazhu">罵得暢。</span>陸績語塞。<span class="jiazhu">又戰勝了一個。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	座上一人忽曰：「孔明所言，皆強詞奪理，均非正論，不必再言。且請問孔明治何經典？」<span class="jiazhu">一發問得沒要緊，不濟之極。</span>孔明視之，乃嚴峻也。孔明曰：「尋章摘句，世之腐儒也，何能興邦立事？且古耕莘伊尹，釣渭子牙，張良、陳平之流。鄧禹、耿弇之輩，皆有匡扶宇宙之才，未審其生平治何經典；豈亦效書生，區區於筆硯之間，數黑論黃，舞文弄墨而已乎？」<span class="jiazhu">若使臥龍以文章名世，亦不過蔡邕、王粲、陳琳、楊修等輩耳，何足爲重。</span>嚴峻低頭喪氣而不能對。<span class="jiazhu">又戰勝了一個。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	忽又一人大聲曰：「公好爲大言，未必真有實學，恐適爲儒者所笑耳。」<span class="jiazhu">亦即是嚴峻之論，沒甚添換。</span>孔明視其人，乃汝南程德樞也。孔明答曰：「儒有君子小人之別。君子之儒，忠君愛國，守正惡邪，務使澤及當時，名留後世；若夫小人之儒，惟務雕蟲，專工翰墨，青春作賦，皓首窮經，筆下雖有千言，胸中實無一策。<span class="jiazhu">看低天下多少文人學士。</span>且如楊雄以文章名世，而屈身事莽，不免投閣而死，此所謂小人之儒也。雖日賦萬言，亦何取哉！」<span class="jiazhu">以揚雄事莽爲當出降操者比。</span>程德樞不能對。<span class="jiazhu">又戰勝了一個。</span>眾人見孔明對答如流，盡皆失色。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	時座上張溫、駱統二人，又欲問難。忽一人自外而入，厲聲言曰：「孔明乃當世奇才，君等以唇舌相難，非敬客之禮也。曹操大軍臨境，不思退敵之策，乃徒鬥口耶！」<span class="jiazhu">彼此問難，一往一復，畢竟作何結局？得此人來喝倒，絕妙收科。</span>眾視其人，乃零陵人，姓黃名蓋，字公覆，現爲東吳糧官。<span class="jiazhu">爲後文伏線。</span>當時黃蓋謂孔明曰：「愚聞多言獲利，不如默而無言。何不將金石之論爲我主言之，乃與眾人辯論也？」<span class="jiazhu">黃蓋說語倒可勝得孔明，眾謀士不及也。</span>孔明曰：「諸君不知世務，互相問難，不容不答耳。」<span class="jiazhu">未見周郎與曹操戰，先見孔明與諸謀士戰。周郎之戰是舟師水卒，孔明之戰是舌劍唇槍。然周郎爲應兵，孔明亦爲應兵耳。</span>於是黃蓋與魯肅引孔明入。至中門，正遇諸葛瑾，<span class="jiazhu">安放諸葛瑾在此處最妙，若與諸謀士一同相見，將以孔明爲客乎，抑將不以孔明爲客乎？將亦與孔明辯乎，抑獨不與孔明辯乎？</span>孔明施禮。瑾曰：「賢弟既到江東，如何不來見我？」孔明曰：「弟既事劉豫州，理宜先公後私。公事未畢，不敢及私。望兄見諒。」瑾曰：「賢弟見過吳侯，卻來敘話。」說罷自去。<span class="jiazhu">去得妙。若與孔明一同入見孫權，則孫權與孔明坐，諸葛瑾將與諸謀士侍立耶？</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	魯肅曰：「適間所囑，不可有誤。」<span class="jiazhu">魯肅第三次叮囑。</span>孔明點頭應諾。<span class="jiazhu">孔明第三次應承。</span>引至堂上，孫權降階而迎，優禮相待。施禮畢，賜孔明坐。眾文武分兩行而立。魯肅立於孔明之側，只看他講話。孔明致玄德之意畢，偷眼看孫權，碧眼紫髯，堂堂一表。孔明暗思：「此人相貌非常，只可激，不可說。等他問時，用言激之便了。」<span class="jiazhu">先生前講醫道，此又善相法。</span>獻茶已畢，孫權曰：「多聞魯子敬談足下之才，今幸得相見，敢求教益。」孔明曰：「不才無學，有辱明問。」權曰：「足下近在新野，佐劉豫州與曹操決戰，必深知彼軍虛實。」<span class="jiazhu">孫權之意，專在欲知曹兵虛實。</span>孔明曰：「劉豫州兵微將寡，更兼新野城小無糧，安能與曹操相持？」<span class="jiazhu">只說玄德兵少，尚未說出曹兵多少。</span>權曰：「曹兵共有多少？」孔明曰：「馬步水軍，約有一百餘萬。」<span class="jiazhu">三次應承魯肅，至此忽然變卦。妙甚。</span>權曰：「莫非詐乎？」孔明曰：「非詐也。曹操就兗州已有青州軍二十萬；平了袁紹，又得五六十萬；中原新招之兵三四十萬；今又得荊州之軍二三十萬：以此計之，不下一百五十萬。亮以百萬言之，恐驚江東之士也。」<span class="jiazhu">索性再說多些，不怕氣壞了魯肅。</span>魯肅在旁，聞言失色，以目視孔明，孔明只做不見。<span class="jiazhu">妙甚。</span>權曰：「曹操部下戰將，還有多少？」<span class="jiazhu">既問其兵，又問其將者，或兵雖多而將少，猶不足懼也。</span>孔明曰：「足智多謀之士，能征慣戰之將，何止一二千人！」<span class="jiazhu">既誇其兵，又誇其將，且又誇其謀臣，更不怕氣壞了魯肅。</span>權曰：「今曹操平了荊、楚，復有遠圖乎？」<span class="jiazhu">或兵將雖多而無遠志，猶不足懼也。</span>孔明曰：「即今沿江下寨，準備戰船，不欲圖江東，待取何地？」<span class="jiazhu">此句直逼將來。</span>權曰：「若彼有吞併之意，戰與不戰，請足下爲我一決。」孔明曰：「亮有一言，但恐將軍不肯依。」<span class="jiazhu">勸他投降，頗覺口重，故先著此一句。</span>權曰：「願聞高論。」孔明曰：「向者宇內大亂，故將軍起江東，劉豫州收眾漢南，與曹操并爭天下。今操芟除大難，略已平矣。近又新破荊州，威震海內，縱有英雄，無用武之地，故豫州遁逃至此。願將軍量力而處之：若能以吳、越之眾，與中國抗衡，不如早與之絕；<span class="jiazhu">此句反是賓。</span>若其不能，何不從眾謀士之論，按兵束甲，北面而事之？」<span class="jiazhu">此句反是主。</span>權未及答。孔明又曰：「將軍外託服從之名，內懷疑貳之見，事急而不斷，禍至無日矣！」<span class="jiazhu">又逼一句。</span>權曰：「誠如君言，劉豫州何不降操？」<span class="jiazhu">急問此句，已是不樂。</span>孔明曰：「昔田橫，齊之壯士耳，猶守義不辱；況劉豫州王室之冑，英才蓋世，眾士仰慕。事之不濟，此乃天也。又安能屈處人下乎！」<span class="jiazhu">明明說孫權不及玄德，并不及田橫。惡甚。○前魯肅以爲諸臣皆降，惟孫權不可降，高待孫權也；今孔明以爲玄德皆不可降，唯孫權可降，薄待孫權也。孫權聞之，安得不怒乎？</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	孫權聽了孔明此言，不覺勃然變色，拂衣而起，退入後堂。眾皆哂笑而散。<span class="jiazhu">有此一折，幾疑孫劉之好不合矣。而下文忽轉出無數奇文奇事。</span>魯肅責孔明曰：「先生何故出此言？幸是吾主寬洪大度，不即面責。先生之言，藐視吾主甚矣。」孔明仰面笑曰：「何如此不能容物耶！<span class="jiazhu">反責孫權，妙。</span>我自有破曹之計，彼不問我，我故不言。」<span class="jiazhu">方纔說出真話，然卻是不曾說出。</span>肅曰：「果有良策，肅當請主公求教。」孔明曰：「吾視曹操百萬之眾，如群蟻耳！但我一舉手，則皆爲齏粉矣！」<span class="jiazhu">又說出大話，然卻是不曾說出。</span>肅聞言，便入後堂見孫權。權怒氣未息，顧謂肅曰：「孔明欺吾太甚！」肅曰：「臣亦以此責孔明，孔明反笑主公不能容物。破曹之策，孔明不肯輕言，主公何不求之？」權回嗔作喜曰：「原來孔明有良謀，故以言詞激我。我一時淺見，幾誤大事。」<span class="jiazhu">好孫權。</span>便同魯肅重復出堂，再請孔明敘話。<span class="jiazhu">孔明前在草廬，必待玄德三請；今在江東，亦必待孫權再問。</span>權見孔明，謝曰：「適來冒瀆威嚴，幸勿見罪。」孔明亦謝曰：「亮言語冒犯，望乞恕罪。」權邀孔明入後堂，置酒相待。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	數巡之後，權曰：「曹操平生所惡者：呂布、劉表、袁紹、袁術、豫州與孤耳。今數雄已滅，獨豫州與孤尚存。孤不能以全吳之地，受制於人，吾計決矣。<span class="jiazhu">有志氣。</span>非劉豫州莫與當曹操者，<span class="jiazhu">此句是求玄德相助。</span>然豫州新敗之後，安能抗此難乎？」<span class="jiazhu">此句是恐玄德不能相助。</span>孔明曰：「豫州雖新敗，然關雲長猶率精兵萬人；劉琦領江夏戰士，亦不下萬人。<span class="jiazhu">言玄德之勢不爲弱。</span>曹操之眾，遠來疲憊，近追豫州，輕騎一日夜行三百里，此所謂『強弩之末，勢不能穿魯縞』者也。且北方之人，不習水戰。荊州士民附操者，迫於勢耳，非本心也。<span class="jiazhu">言曹操之勢不足畏。</span>今將軍誠能與豫州協力同心，破曹軍必矣。操軍破，必北還，則荊、吳之勢強，而鼎足之形成矣。<span class="jiazhu">隱然以荊州自處，而與吳、魏并列爲三。</span>成敗之機，在於今日。惟將軍裁之。」權大悅曰：「先生之言，頓開茅塞。吾意已決，更無他疑。即日商議起兵，共滅曹操！」遂令魯肅將此意傳諭文武官員，就送孔明於館驛安歇。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	張昭知孫權欲興兵，遂與眾議曰：「中了孔明之計也！」急入見權曰：「昭等聞主公將興兵與曹操爭鋒，主公自思比袁紹若何？<span class="jiazhu">說他不如玄德，尚然不樂；說他不如袁紹，一發不喜。</span>曹操向日兵微將寡，尚能一鼓克袁紹；何況今日擁百萬之眾南征，豈可輕敵？若聽諸葛亮之言，妄動甲兵，此所謂負薪救火也。」<span class="jiazhu">張昭第三次勸降。</span>孫權只低頭不語。<span class="jiazhu">孫權第三次不答。</span>顧雍曰：「劉備因爲曹操所敗，故欲借我江東之兵以拒之，主公奈何爲其所用乎？願聽子布之言。」<span class="jiazhu">舌戰之時，顧雍獨無一言，卻在此時開口。</span>孫權沉吟未決。<span class="jiazhu">孔明已將曹操兵勢虛實開說明白矣，何尚沉吟未決耶？作者於此，特欲借此逼出後文周郎耳，不必孫權之果如此也。</span>張昭等出，魯肅入見曰：「適張子布等，又勸主公休動兵，力主降議，此皆全軀保妻子之臣，爲自謀之計耳。願主公勿聽也。」孫權尚在沉吟。<span class="jiazhu">都爲後文取勢。</span>肅曰：「主公若遲疑，必爲眾人誤矣。」權曰：「卿且暫退，容我三思。」<span class="jiazhu">都爲後文取勢。</span>肅乃退出。時武將或有要戰的，文官都是要降的，議論紛紛不一。<span class="jiazhu">前止寫文官，此處又補寫武將一句。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	且說孫權退入內宅，寢食不安，猶豫不決。<span class="jiazhu">都爲後文取勢。</span>吳國太見權如此，問曰：「何事在心，寢食俱廢？」權曰：「今曹操屯兵於江、漢，有下江南之意。問諸文武，或欲降者，或欲戰者。欲待戰來，恐寡不敵眾；欲待降來，又恐曹操不容。<span class="jiazhu">寡不敵眾，是懲於劉備；恐操不容，是懲於劉琮。</span>因此猶豫不決。」吳國太曰：「汝何不記吾姐臨終之語乎？」<span class="jiazhu">忽將權母臨終遺命一提。</span>孫權如醉方醒，似夢初覺，想出這句話來。正是：
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
	追思國母臨終語，引得周郎立戰功。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	畢竟說著甚的，且看下文分解。
</p>
</div></body></html>