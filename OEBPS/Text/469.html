<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第九十二回　趙子龍力斬五將　諸葛亮智取三城</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu6">
	第九十二回　趙子龍力斬五將<br/>
	諸葛亮智取三城
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	此回首寫趙雲戰功，所以成雲之志也。曷成乎雲之志？曰：先主初即帝位時，雲即以伐魏爲勸矣。先主之伐吳，以雲爲後應，爲其志不在伐吳故也。武侯之伐魏,以雲爲先鋒,爲其志在伐魏故也。英雄行復仇之志者，自惜其年，又惜仇人之年。不能及曹丕之未死而伐魏，已深爲曹丕惜；不更及趙雲之未死而伐魏，不得不爲趙雲惜哉！然則雲之復仇，不敢以老而自愛，正以老而愈不得不奮耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	魏延子午谷之謀，未嘗不善，武侯以爲危計而不用，蓋逆知天意之不可回，而不欲行險以爭之耳。知天意之不可回，而行險以奪之，即爭之未必勝。爭之不勝，而天下後世乃得以行險之失，爲我咎矣。惟兢兢然持一至慎之心，出於萬全之策，而終一能回天意於萬一，然後可以無憾於人事耳。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	一擒孟獲之前，先取三郡；一出祁山之前，亦先取三郡，斯則同矣。而前三郡之取則俱易，後三郡之取則兩易而一難。前者高定真降，妙在假疑其詐；今者崔諒詐降，妙在假信其真。前者高定與雍闓不睦，妙在使中我之計；今者崔諒與楊陵同謀，又妙在即用彼之計。令讀者觀其前文，更不能測其後文；觀其後文，乃始解其前文。事之巧，文之幻，皆妙絕今古。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	蜀之有姜維，非繼武侯而終伐魏之事者乎？六出祁山之後，始有九伐中原之事。而一出祁山之前，早伏一九伐中原之人。將正伏之，先反伏之。正伏之爲蜀之姜維，反伏之爲魏之姜維。而此回則猶反伏之者也。觀天地古今自然之文，可以悟作文者結構之法矣。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	卻說孔明率兵前至沔陽，經過馬超墳墓，乃令其弟馬岱掛孝，孔明親自祭之。<span class="jiazhu">祭死的與活的看。</span>祭畢，回到寨中，商議進兵。忽哨馬報導：「魏主曹睿遣駙馬夏侯楙，調關中諸路軍馬，前來拒敵。」魏延上帳獻策曰：「夏侯楙乃膏粱子弟，懦弱無謀。<span class="jiazhu">魏延之謀瞞不過司馬懿，卻瞞得夏侯楙</span>。延願得精兵五千，取路出褒中，循秦嶺以東，當子午谷而投北，不過十日，可到長安。夏侯楙若聞某驟至，必然棄城望橫門邸閣而走。某卻從東方而來，丞相可大驅士馬，自斜谷而進。如此行之，則咸陽以西，一舉可定也。」<span class="jiazhu">此亦韓信暗渡陳倉之計。惜孔明之不用也。</span>孔明笑曰：「此非萬全之計也。汝欺中原無好人物，<span class="jiazhu">早爲下文姜維之來虛伏一筆。</span>倘有人進言，於山僻中以兵截殺，非惟五千人受害，亦大傷銳氣，決不可用。」<span class="jiazhu">武侯只是小心，不肯放膽。</span>魏延又曰：「丞相兵從大路進發，彼必盡起關中之兵，於路迎敵：則曠日持久，何時而得中原？」孔明曰：「吾從隴右取平坦大路，依法進兵，何憂不勝！」<span class="jiazhu">出師之名既正，出師之路亦取其正。</span>遂不用魏延之計。魏延怏怏不悅。<span class="jiazhu">早爲後文伏筆。</span>孔明差人令趙雲進兵。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說夏侯楙在長安聚集諸路軍馬。時有西涼大將韓德，善使開山大斧，有萬夫不當之勇，引西羌諸路兵八萬到來；見了夏侯楙，楙重賞之，就遣爲先鋒。德有四子，皆精通武藝，弓馬過人：長子韓瑛，次子韓瑤，三子韓瓊，四子韓琪。<span class="jiazhu">以四小將襯出一老將。</span>韓德帶四子并西羌兵八萬，取路至鳳鳴山，正遇蜀兵。兩陣對圓。韓德出馬，四子列於兩邊。德厲聲大罵曰：「反國之賊，安敢犯吾境界！」趙雲大怒，挺槍縱馬，單搦韓德交戰。長子韓瑛，躍馬來迎；戰不三合，被趙雲一槍刺死於馬下。<span class="jiazhu">子龍不老。</span>次子韓瑤見之，縱馬揮刀來戰。趙雲施逞舊日虎威，抖擻精神迎戰。瑤抵擋不住。<span class="jiazhu">子龍真不老。</span>三子韓瓊，急挺方天戟，驟馬前來夾攻。雲全然不懼，槍法不亂。<span class="jiazhu">子龍不老。</span>四子韓琪，見二兄戰雲不下，也縱馬掄兩口日月刀而來，圍住趙雲。雲在中央，獨戰三將。少時，韓琪中槍落馬，<span class="jiazhu">子龍著實不老。</span>韓陣中偏將急出救去。雲拖槍便走。韓瓊按戟，急取弓箭射之，連放三箭，皆被趙雲用槍撥落。瓊大怒，仍綽方天戟，縱馬趕來，卻被趙雲一箭射中面門，落馬而死。<span class="jiazhu">受過三箭，只答一禮，已當不起。</span>韓瑤縱馬舉寶刀便砍趙雲。雲棄槍於地，閃過寶刀，生擒韓瑤歸陣，復縱馬取槍殺過陣來。<span class="jiazhu">子龍著實不老。○趙能滅韓，亦將滅魏。</span>韓德見四子皆喪趙雲之手，肝膽皆裂，先走入陣去。西涼兵素知趙雲之名，今見其英勇如昔，誰敢交鋒？趙雲馬到處，陣陣到退。趙雲匹馬單槍，往來衝突，如入無人之境。<span class="jiazhu">子龍著實不老。</span>後人有詩贊曰：
</p>
<p class="margin2" id="p6"><a class="gg-link" href="#p6" onclick="return changeColor(this);"></a>
	憶昔常山趙子龍，年登七十建奇功。<br/>
	獨誅四將來沖陣，猶似當陽救主雄。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	鄧芝見趙雲大勝，率蜀兵掩殺，西涼兵大敗而走。韓德險被趙雲擒住，棄甲步行而逃。雲與鄧芝收軍回寨。芝賀曰：「將軍壽已七旬，英勇如昨。今日陣前力斬四將，世所罕有！」雲曰：「丞相以吾年邁，不肯見用，吾故聊以自表耳。」<span class="jiazhu">有得他說嘴，權將少年人試我老本事。</span>遂差人解韓瑤，申報捷書，以達孔明。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說韓德引敗軍回見夏侯楙，哭告其事。<span class="jiazhu">一喪其父，一喪其子，正是愁人說與愁人道。</span>楙自統兵來迎趙雲。探馬報入蜀寨，說夏侯楙引兵到。雲上馬綽槍，引千餘軍，就鳳鳴山前擺成陣勢。當日夏侯楙戴金盔，坐白馬，手提大砍刀，立在門旗之下。見趙雲躍馬挺槍，往來馳騁，楙欲自戰。韓德曰：「殺吾四子之仇，如何不報！」縱馬輪開山大斧，直取趙雲。雲奮怒挺槍來迎；戰不三合，槍起處，刺死韓德於馬下，<span class="jiazhu">彼老不如此老。</span>急撥馬直取夏侯楙。楙慌忙閃入本陣。鄧芝驅兵掩殺。魏兵又折一陣，退十餘里下寨。楙連夜與眾將商議曰：「吾久聞趙雲之名，未嘗見面；今日年老，英雄尚在，方信當陽長阪之事。<span class="jiazhu">又提照四十一回中事。</span>似此無人可敵，如之奈何？」參軍程武乃程昱之子也，進言曰：「某料趙雲有勇無謀，不足爲慮。來日都督再引兵出，先伏兩軍於左右；都督臨陣先退，誘趙雲到伏兵處；都督卻登山指揮，四面軍馬，重疊圍住，雲可擒矣。」<span class="jiazhu">此計亦平常，不過趙雲太猛，故中之耳。</span>楙從其言，遂遣董禧引三萬軍伏於左，薛則引三萬軍伏於右：二人埋伏已定。次日，夏侯楙復整金鼓旗幡，率兵而進。趙雲、鄧芝出迎。芝在馬上謂趙雲曰：「昨夜魏兵大敗而走，今日復來，必有詐也。老將軍防之。」<span class="jiazhu">鄧芝甚是仔細，與孔明之小心相似。</span>子龍曰：「量此乳臭小兒，何足道哉！吾今日必當擒之！」便躍馬而出。魏將潘遂出迎，戰不三合，撥馬便走。趙雲趕去，魏陣中八員將一齊來迎。放過夏侯楙先走，八將陸續奔走。趙雲乘勢追殺，鄧芝引兵繼進。趙雲深入重地，只聽得四面喊聲大震。鄧芝急收軍退回，左有董禧，右有薛則，兩路兵殺到。鄧芝兵少，不能解救。趙雲被困在垓心，東沖西突，魏兵越厚。時趙雲手下止有千餘人，殺到山坡之下，只見夏侯楙在山上指揮三軍。趙雲投東則望東指，投西則望西指：因此趙雲不能突圍，乃引兵殺上山來。半山中擂木炮石打將下來，不能上山。<span class="jiazhu">與黃漢升之戰猇亭仿佛相似。</span>趙雲從辰時殺至酉時，不得脫走，只得下馬少歇，且待月明再戰。卻纔卸甲而坐，月光方出，忽四下火光沖天，鼓聲大震，矢石如雨，魏兵殺到，皆叫曰：「趙雲早降！」雲急上馬迎敵。四面軍馬漸漸逼近，八方弩箭交射甚急，人馬皆不能向前。雲仰天歎曰：「吾不服老，死於此地矣！」<span class="jiazhu">故做驚人之筆，跌出下文。</span>忽東北角上喊聲大起，魏兵紛紛亂竄：一彪軍馬殺到，爲首大將持丈八點鋼矛，馬項下掛一顆人頭。雲視之，乃張苞也。<span class="jiazhu">來得突兀。</span>苞見了趙雲，言曰：「丞相恐老將軍有失，特遣某引五千兵接應。聞老將軍被困，故殺透重圍。正遇魏將薛則攔路，被某殺之。」<span class="jiazhu">斬薛則在張苞口中敘出，殊不費力。</span>雲大喜，即與張苞殺出西北角來。只見魏兵棄戈奔走：一彪軍從外吶喊殺入，爲首大將提偃月青龍刀，手挽人頭。雲視之，乃關興也。<span class="jiazhu">亦來得突兀。○兩顆人頭，一在馬項下，一在手中，兩樣寫法。</span>興曰：「奉丞相之命，恐老將軍有失，特引五千兵前來接應。卻纔陣上逢著魏將董禧，被吾一刀斬之，梟首在此。<span class="jiazhu">斬董禧在關興口中敘出，殊不費力。</span>丞相隨後便到也。」雲曰：「二將軍已建奇功，何不趁今日擒住夏侯楙，以定大事？」<span class="jiazhu">好子龍，有志氣。</span>張苞聞言，遂引兵去了。興曰：「我也幹功去。」遂亦引兵去了。<span class="jiazhu">前寫子龍，此處又夾寫興、苞。</span>雲回顧左右曰：「他兩個是吾子姪輩，尚且爭先幹功；吾乃國家上將，朝廷舊臣，反不如此小兒耶？吾當舍老命以報先帝之恩！」<span class="jiazhu">殺了一日猶然如此，子龍到底不老。</span>於是引兵來捉夏侯楙。當夜三路兵夾攻，大破魏軍一陣。鄧芝引兵接應，殺得屍橫遍野，血流成河。夏侯楙乃無謀之人，更兼年幼，不曾經戰，見軍大亂，遂引帳下驍將百餘人，望南安郡而走。<span class="jiazhu">曹操女婿甚是不濟。</span>眾軍見無主，盡皆逃竄。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	興、苞二將聞夏侯楙望南安去了，連夜趕來。楙走入城中，令緊閉城門，驅兵守禦。興、苞二人趕到，將城圍住；趙雲隨後也到。三面攻打。少時，鄧芝亦引兵到。<span class="jiazhu">前將四人分開，今將四人合敘。</span>一連圍了十日，攻打不下。忽報丞相留後軍住沔陽，左軍屯陽平，右軍屯石城，自引中軍來到。趙雲、鄧芝、關興、張苞皆來拜問孔明，說連日攻城不下。孔明遂乘小車親到城邊周圍看了一遍，回寨升帳而坐。眾將環立聽令。<span class="jiazhu">讀至此，似已有取南女之策，卻猜不著有下文。</span>孔明曰：「此郡壕深城峻，不易攻也。吾正事不在此城，汝等如只久攻，倘魏兵分道而出，以取漢中，吾軍危矣。」<span class="jiazhu">讀至此，又以有不欲取南安之意，更猜不出下文。</span>鄧芝曰：「夏侯楙乃魏之駙馬，若擒此人，勝斬百將。今困於此，豈可棄之而去？」<span class="jiazhu">鄧芝不以南安爲重，卻以夏侯楙爲重。</span>孔明曰：「吾自有計。此處西連天水郡，北抵安定郡：二處太守不知何人？」<span class="jiazhu">孔明不於南安用計，卻欲以天水、安定用計，奇巧。</span>探卒答曰：「天水太守馬遵，安定太守崔諒。」孔明大喜，乃喚魏延受計，如此如此；又喚關興、張苞受計，如此如此；又喚心腹軍士二人受計，如此行之。<span class="jiazhu">妙在此處不敘明白。</span>各將領命，引兵而去。孔明卻在南安城外，令軍運柴草堆於城下，口稱「燒城」。魏兵聞之，皆大笑不懼。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說安定太守崔諒，在城中聞蜀兵圍了南安，困住夏侯楙，十分慌懼，即點軍馬約共四千，守住城池。忽見一人自正南而來，口稱有機密事。<span class="jiazhu">方知心腹軍士如此用法。</span>崔諒喚入問之，答曰：「某是夏侯都督帳下心腹將裴緒。今奉都督將令，特來求救於天水、安定二郡。南安甚急，每日城上縱火爲號，專望二郡救兵，并不見到；因復差某殺出重圍，來此告急。可星夜起兵爲外應。都督若見二郡兵到，卻開城門接應也。」<span class="jiazhu">此是孔明吩咐之語，至此方纔明白。</span>諒曰：「有都督文書否？」緒貼肉取出，汗已濕透；略教一視，<span class="jiazhu">假文書不堪再看。</span>急令手下換了馬匹，便出城望天水而去。<span class="jiazhu">故作著忙之狀，妝得活像。</span>不二日，又有報馬到，告天水太守已起兵救援南安去了，教安定早早接應。<span class="jiazhu">此亦心腹軍士，又是一樣用法。</span>崔諒與府官商議。多官曰：「若不去救，失了南安，送了夏侯駙馬，皆我兩郡之罪也：只得救之。」諒即點起人馬，離城而去，只留文官守城。<span class="jiazhu">此失城之由。</span>崔諒提兵向南安大路進發，遙望見火光沖天，催兵星夜前進。離南安尚有五十餘里，忽聞前後喊聲大震，哨馬報導：「前面關興截住去路，背後張苞殺來！」<span class="jiazhu">前吩咐興、苞之計，於此方見。</span>安定之兵，四下逃竄。諒大驚，乃領手下百餘人，往小路死戰得脫，奔回安定。方到城壕邊，城上亂箭射下來。蜀將魏延在城上叫曰：「吾已取了城也！何不早降？」<span class="jiazhu">前吩咐魏延之計，於此方見。</span>原來魏延扮作安定軍，夤夜賺開城門，蜀兵盡入，因此得了安定。<span class="jiazhu">興、苞截路用實寫，魏延取城用虛寫，兩樣筆法。</span>崔諒慌投天水郡來。行不到一程，前面一彪軍擺開。大旗之下，一人綸巾羽扇，道袍鶴氅，端坐於車上。諒視之，乃孔明也，急撥回馬走。關興、張苞兩路兵追到，只叫：「早降！」崔諒見四面皆是蜀兵，不得已遂降，同歸大寨。孔明以上賓相待。孔明曰：「南安太守與足下交厚否？」諒曰：「此人乃楊阜之族弟楊陵也；<span class="jiazhu">南安太守姓名，在崔諒口中補出。</span>與某鄰郡，交契甚厚。」孔明曰：「今欲煩足下入城，說楊陵擒夏侯楙，可乎？」諒曰：「丞相若令某去，可暫退軍馬，容某入城說之。」孔明從其言，即時傳令，教四面軍馬各退二十里下寨。<span class="jiazhu">崔諒假應承，孔明亦假信任。以假對假，自有妙用。</span>崔諒匹馬到城邊叫開城門，入到府中，與楊陵禮畢，細言其事。陵曰：「我等受魏主大恩，安忍背之？可將計就計而行。」<span class="jiazhu">楊陵欲將計就計，熟知孔明又將計就計。</span>遂引崔諒到夏侯楙處，備細說知。楙曰：「當用何計？」楊陵曰：「只推某獻城門，賺蜀兵入，卻就城中殺之。」崔諒依計而行，出城見孔明，說：「楊陵獻城門，放大軍入城，以擒夏侯楙。楊陵本欲自捉，因手下勇士不多，未敢輕動。」<span class="jiazhu">此句便知其假。</span>孔明曰：「此事至易：今有足下原降兵百餘人，於內暗藏蜀將，扮作安定軍馬，帶入城去，<span class="jiazhu">此是真話。</span>先伏於夏侯楙府中；卻暗約楊陵，待半夜之時獻開城門，裏應外合。」<span class="jiazhu">此是假話。</span>崔諒暗思：「若不帶蜀將去，恐孔明生疑。且帶入去，就內先斬之，舉火爲號，賺孔明入來，殺之可也。」<span class="jiazhu">暗寫崔諒意中之語。</span>因此應允。孔明囑曰：「吾遣親信將關興、張苞隨足下先去，<span class="jiazhu">此是真話。</span>只推救軍殺入城中，以安夏侯楙之心。但舉火，吾當親入城去擒之。」<span class="jiazhu">又是假語。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	時值黃昏，關興、張苞受了孔明密計，<span class="jiazhu">妙在不敘明白。</span>披掛上馬，各執兵器，雜在安定軍中，隨崔諒來到南安城下。楊陵在城上撐起懸空板，倚定護心欄，問曰：「何處軍馬？」崔諒曰：「安定救兵來到。」諒先射一號箭上城，箭上帶著密書曰：「今諸葛亮先遣二將伏於城中，要裏應外合；且不可驚動，恐洩漏計策。待入府中圖之。」<span class="jiazhu">崔諒極乖，卻不知已在孔明算中。</span>楊陵將書見了夏侯楙，細言其事。楙曰：「既然諸葛亮中計，可教刀斧手百餘人，伏於府中。如二將隨崔太守到府下馬，閉門斬之。<span class="jiazhu">不知者爲興、苞捏一把汗。</span>卻於城上舉火，賺諸葛亮入城。伏兵齊出，亮可擒矣。」<span class="jiazhu">不知者又爲孔明捏一把汗。</span>安排已畢，楊陵回到城上言曰：「既是安定軍馬，可放入城。」關興跟崔諒先行，張苞在後。楊陵下城，在門邊迎接。興手起刀落，斬楊陵於馬下。<span class="jiazhu">方知臨行時所受密計，卻不是府中，是門邊；卻不是半夜，是黃昏也。</span>崔諒大驚，急撥馬走到吊橋邊。張苞大喝曰：「賊子休走！汝等詭計，如何瞞得丞相耶！」手起一鎗，刺崔諒於馬下。<span class="jiazhu">讀至此，方識孔明將計就計之妙。</span>關興早到城上，放起火來。四面蜀兵齊入。夏侯楙措手不及，開南門并力殺出。一彪軍攔住，爲首大將，乃是王平。交馬只一合，生擒夏侯楙於馬下，<span class="jiazhu">丈人做盡了人，女婿卻如此出醜。</span>餘皆殺死。孔明入南安，招諭軍民，秋毫無犯。眾將各各獻功。孔明將夏侯楙囚於車中。鄧芝問曰：「丞相何故知崔諒詐也？」<span class="jiazhu">讀書者至此亦欲急問其故。</span>孔明曰：「吾已知此人無降心，故意使入城。彼必盡情告與夏侯楙，欲將計就計而行。吾見來情，足知其詐，復使二將同去，以穩其心。此人若有真心，必然阻當；彼忻然同去者，恐吾疑也。他意中度二將同去，賺入城內殺之未遲；又令吾軍有託，放心而進。<span class="jiazhu">窺見肺腑。</span>吾已暗囑二將，就城門下圖之。城內必無準備，吾軍隨後便到：此出其不意也。」<span class="jiazhu">前面一派疑陣，至此方纔說明。</span>眾將拜服。孔明曰：「賺崔諒者，吾使心腹人詐作魏將裴緒也。<span class="jiazhu">假裴緒亦於此處敘明。</span>吾又去賺天水郡，至今未到，不知何故。<span class="jiazhu">賺天水亦於此處補出。</span>今可乘勢取之。」乃留吳懿守南安，劉琰守安定，替出魏延軍馬去取天水郡。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說天水郡太守馬遵，聽知夏侯楙困在南安城中，乃聚文武官商議。功曹梁緒、主簿尹賞、主記梁虔等曰：「夏侯駙馬乃金枝玉葉，倘有疏虞，難逃坐視之罪。太守何不盡起本部兵以救之？」<span class="jiazhu">若依此計，不消孔明賺得。</span>馬遵正疑慮間，忽報夏侯駙馬差心腹將裴緒到。<span class="jiazhu">又是一個假斐緒，即是前番做斐緒，換湯不換藥。</span>緒入府，取公文付馬遵，說：「都督求安定、天水兩郡之兵，星夜救應。」言訖，匆匆而去。次日又有報馬到，稱說：「安定兵已先去了，教太守火急前來會合。」<span class="jiazhu">兩個軍士兩樣用法，亦換湯不換藥。</span>馬遵正欲起兵，忽一人自外而入曰：「太守中諸葛亮之計矣！」眾視之，乃天水冀人也，姓姜名維，字伯約。<span class="jiazhu">姜維於此出現，又爲後文張本。</span>父名冏，昔日曾爲天水郡功曹，因羌人亂，沒於王事。維自幼博覽群書，兵法武藝，無所不通；奉母至孝，郡人敬之。後爲中郎將，就參本郡軍事。<span class="jiazhu">詳敘伯約生平，正爲後文伐魏註腳。</span>當日姜維謂馬遵曰：「近聞諸葛亮殺拜夏侯楙，困於南安，水泄不通，安得有人自重圍之中而出？又且裴緒乃無名下將，從不曾見，<span class="jiazhu">賺安定之假裴緒，在孔明口中說明；賺天水之假裴緒，又在伯約口中道破。</span>況安定報馬又無公文。以此察之，此人乃蜀將詐稱魏將，賺得太守出城，料城中無備，必然暗伏一軍於左近，乘虛而取天水也。」<span class="jiazhu">孔明瞞過夏侯楙，卻瞞不過姜維。</span>馬遵大悟曰：「非伯約之言，則誤中奸計矣！」維笑曰：「太守放心。某有一計，可擒諸葛亮，解南安之危。」正是：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	運籌又遇強中手，鬥智還逢意外人。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	未知其計如何，且看下文分解。
</p>
</div></body></html>