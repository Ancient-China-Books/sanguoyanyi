<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第二十九回　小霸王怒斬于吉　碧眼兒坐領江東</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第二十九回　小霸王怒斬于吉
	碧眼兒坐領江東
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	前孫堅以三十騎輕出，而至於死；今孫策以單騎輕出，而至於傷。輕而無備，此吳子壽夢之所以卒於巢也。萬乘之重，壯者慮輕，堅與策之不得爲帝王者在此。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	智伯之客只一，許貢之客有三。未知許貢之待此三人，亦能如智伯之待豫讓否也？又未知此三人之事許貢，其先亦如豫讓之曾事他人否也？乃豫讓伏橋入廁，吞炭漆身，未嘗損趙襄子分毫，但能斬其衣袍而已。若三人之箭射槍搠，孫策皆以身親受之，其事比豫讓爲尤快，其人亦比豫讓爲更烈。雖其姓名不傳，固當表而出之，以愧後世之爲臣而忘君者。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	孫策不信於神仙，是孫策英雄處。英明如漢武，猶且惑神仙、好方士，而孫策不然，此其識見誠有大過人者。其死也，亦運數當絕、適逢其會耳，非于吉之能殺之也。世人不察，以爲孫策死於于吉，然則張角所雲「南華老仙授以<span class="shu-ming">太平要術</span>」，亦將謂其有是事否？若于吉能殺孫策，何以南華老仙不能救張角乎？
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	孫策之怒，非怒于吉，怒士大夫之群然拜之也。至今吳下風俗，最好延僧禮道，并信諸巫祝鬼神之事，蓋自昔日而已然矣。席間耳語，紛紛下樓，此等光景實不可耐。孫策見之，安得不怒乎？若于吉果係神仙，殺亦不死，何索命之有？其索命者，或孫策將亡，別有妖孽託言，必非于吉。正史但曰：「孫策爲許貢之客所刺，傷重而殞。」并不載于吉一事，所以破世人之惑也。予今存而辨之，亦以破世人之惑雲。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	有父創業以遺其子者矣，未有兄創業以遺其弟者也。策無年而權有年，策無嗣而權有嗣；策也竭蹶而取之，權也安坐而享之。所以然者，何也？良由策之爲策，衝鋒陷陣，克敵之勇有餘；雅俗坐鎮，君人之度未足耳。孫策死而以帝業讓之孫權，亦猶劉演死而以帝業讓之劉秀。策於舉事之初，便夢光武，此其應已在孫權矣。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	魯肅之濟周瑜，是篤友，不是市恩。周瑜之舉魯肅，是薦賢，不是酬惠。試觀魯肅初見孫權數語，與孔明隆中所見略同。人但知其爲謹厚，而不知其慷慨；但知其爲誠實，而不知其英敏。豈得爲知子敬者耶！
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	人謂管仲不如鮑叔，以鮑叔能薦賢，而管仲不能薦賢也。今周瑜薦魯肅，魯肅又薦諸葛瑾，張紘亦薦顧雍，其轉相汲引如此。彼管仲於臨終時，力短賓須無、寧越等諸人，而未嘗薦一賢士以自代。然則如瑜、如肅、如紘者，賢於管仲遠矣。
</p>
<p class="jiazhu" id="p7"><a class="gg-link" href="#p7" onclick="return changeColor(this);"></a>
	使劉表截孫堅者，袁紹也。使曹仁婚孫匡者，曹操也。孫策欲結袁紹以拒曹操，則合者忽離，離者忽合；孫權又卻袁紹而順曹操，則合者將離而終合，離者將合而終離。事之變幻，何其不可捉摸乃爾乎！前回正敘劉備脫離袁紹之事，後回將敘袁紹再攻曹操之事，而此回忽然夾敘東吳，如天外奇峰橫插入來。事既變，敘事之文亦變。<span class="shu-ming">三國</span>一書，誠非他書所能及。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說孫策自霸江東，兵精糧足。建安四年，襲取廬江，敗劉勳。<span class="jiazhu">廬江太守。</span>使虞翻馳檄豫章，豫章太守華歆投降。<span class="jiazhu">後孫權使華歆至許昌，先於此處伏筆。○王朗不降孫策而歸曹操，華歆則既降孫策而又歸曹操。華歆人品，又在王朗之下。</span>自此聲勢大振，乃遣張紘往許昌上表獻捷。曹操知孫策強盛，歎曰：「獅兒難與爭鋒也！」<span class="jiazhu">劉景升之兒如豚犬，孫文臺之兒如獅子。</span>遂以曹仁之女許配孫策幼弟孫匡，兩家結婚。<span class="jiazhu">曹操結婚孫策，與袁術求婚呂布一樣主意。</span>留張紘在許昌。<span class="jiazhu">伏筆。</span>孫策求爲大司馬，曹操不許。策恨之，常有襲許都之心。<span class="jiazhu">呂與袁以絕婚而不睦，孫與曹以結婚而亦不睦，兩樣局面。</span>於是吳郡太守許貢，乃暗遣使赴許都，上書於曹操。其略曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	孫策驍勇，與項籍相似。<span class="jiazhu">小霸王。</span>朝廷宜外示榮寵，召在京師，不可使居外鎮，以爲後患。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	使者齎書渡江，被防江將士所獲，解赴孫策處。<span class="jiazhu">呂布獲著劉備書是答書，孫策獲著許貢書是送書。答書猶可原，送書不可耐。</span>策觀書大怒，斬其使，遣人假意請許貢議事。貢至，策出書示之，叱曰：「汝欲送我於死地耶！」命武士絞殺之。<span class="jiazhu">孫曹之交至此愈離。</span>貢家屬皆逃散。<span class="jiazhu">借家屬襯出家客，妙。</span>有家客三人，欲爲許貢報仇，恨無其便。<span class="jiazhu">此三客惜不傳其姓名。</span>一日，孫策引軍會獵於丹徒之西山，趕起一大鹿，策縱馬上山逐之。<span class="jiazhu">曹操許田射鹿，何其嚴整；孫策丹徒逐鹿，何其輕率。</span>正趕之間，只見樹林之內，有三個人持槍帶弓面立。<span class="jiazhu">比豫讓伏橋更覺閃忽。</span>策勒馬問曰：「汝等何人？」答曰：「乃韓當軍士也。在此射鹿。」策方舉轡欲行，一人拈槍望策左腿便刺。<span class="jiazhu">寫得突兀。</span>策大驚，急取佩劍從馬上砍去，劍刃忽墜，止存劍靶在手，一人早拈弓搭箭射來，正中孫策面頰。<span class="jiazhu">不是射鹿，卻是射獅。</span>策就拔面上箭，取弓回射，放箭之人應弦面倒。<span class="jiazhu">獅兒甚能。</span>那二人舉槍向孫策亂搠，大叫曰：「我等是許貢家客，特來爲主人報仇！」<span class="jiazhu">即在家客口中說明，省筆。○三人來所，卻在兩人口中說出，更妙。</span>策別無器械，只以弓拒之，<span class="jiazhu">前太史慈以一盔抵一戟，今孫策以一弓抵二槍，前後映射。</span>且拒且走。二人死戰不退。策身被數槍，馬亦帶傷。<span class="jiazhu">前周泰以保護孫權而被槍，今孫策以無人保護而被傷，又前後映射。</span>正危急之時，程普引數人至。孫策大叫：「殺賊！」程普引眾齊上，將許貢家客砍爲肉泥。<span class="jiazhu">義哉三客，勝徐晃、張遼輩多矣！</span>看孫策時，血流滿面，被傷至重，乃以刀割抱，裹其傷處，救回吳會養病。後人有詩讚許家三客曰：
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	孫郎智勇冠江湄，射獵山中受困危。<br/>
	許客三人能死義，殺身豫讓未爲奇。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說孫策受傷而回，使人尋請華陀醫治。不想華陀已往中原去了，<span class="jiazhu">華陀前醫周泰，後醫關公，故於此處更爲一提。</span>止有徒弟在吳。命其治療，其徒曰：「箭頭有藥，毒已入骨。須靜養百日，方可無虞；若怒氣衝激，其瘡難治。」<span class="jiazhu">先伏一筆。</span>孫策爲人最是性急，恨不得即日便愈。將息到二十餘日，忽聞張紘有使者自許昌回。策喚問之。使者曰：「曹操甚懼主公，其帳下謀士亦俱敬服。惟有郭嘉不服。」<span class="jiazhu">此在使者口中補敘，省甚。</span>策曰：「郭嘉曾有何說？」使者不敢言。策怒，固問之。使者只得從實告曰：「郭嘉曾對曹操言主公不足懼也：『輕而無備，性急少謀，乃匹夫之勇也，他日必死於小人之手。』」<span class="jiazhu">正與射獵受傷相照。嘉之料策，不於射獵知之，早於戰太史慈知之矣。</span>策聞言大怒曰：「匹夫安敢料吾！吾誓取許昌！」遂不待瘡愈，便欲商議出兵。張昭諫曰：「醫者戒主公百日休動，今何因一時之忿，自輕萬金之軀？」正話間，忽報袁紹遣使陳震至。<span class="jiazhu">接引前卷。○陳震此來，恰中機會。</span>策喚入問之。震具言袁紹欲結東吳爲外應，共攻曹操。<span class="jiazhu">正中下懷。</span>策大喜，即日會諸將於城樓上，設宴款待陳震。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	飲酒之間，忽見諸將互相耳語，紛紛下樓。<span class="jiazhu">此等光景，其實可笑可惡。</span>策怪問何故，左右曰：「有於神仙者，今從樓下過，諸將欲往拜之耳。」<span class="jiazhu">此時不即說明於神仙來歷，留俟後文敘出，有情景。</span>策起身憑欄觀之，見一道人，身披鶴氅，手攜藜杖，立於當道，百姓俱焚香伏道而拜。<span class="jiazhu">吳人風俗，往往如此。</span>策怒曰：「是何妖人？快與我擒來！」左右告曰：「此人姓於，名吉，寓居東方，往來吳會，普施符水，救人萬病，無有不驗。當世呼爲神仙，未可輕瀆。」<span class="jiazhu">華陀是醫中之仙，于吉又是仙中之醫。然則孫策被傷，諸將何不即薦于吉療之，而必求華陀之徒也。</span>策愈怒，喝令：「速速擒來！違者斬！」左右不得已，只得下樓，擁于吉至樓上。策叱曰：「狂道怎敢煽惑人心！」于吉曰：「貧道乃琅琊宮道士，順帝時曾入山采藥，得神書於曲陽泉水上，號曰「太平青領道」，凡百餘卷，皆治人疾病方術。<span class="jiazhu">此與張角得<span class="shu-ming">太平要術</span>，俱是自說，無人看見。</span>貧道得之，惟務代天宣化，普救萬人，未曾取人毫釐之物。<span class="jiazhu">不取人物，則與今之方士不同。</span>安得煽惑人心？」策曰：「汝毫不取人，衣服飲食，從何而得？汝即黃巾張角之流，<span class="jiazhu">張角事已隔二十餘回，忽又於此提動。</span>今若不誅，必爲後患！」叱左右斬之。張昭諫曰：「於道人在江東數十年，并無過犯，不可殺害。」策曰：「此等妖人，吾殺之何異屠豬狗！」<span class="jiazhu">俗呼之爲神仙，策乃罵之爲豬狗，快絕。</span>眾官皆苦諫，陳震亦勸。策怒未息，命且囚於獄中。眾官俱散。陳震自歸館驛安歇。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	孫策歸府，早有內侍傳說此事與策母吳太夫人知道。<span class="jiazhu">男子或有不信僧道者，卻又拗婦人不過。</span>夫人喚孫策入後堂，謂曰：「吾聞汝將於神仙下於縲絏。此人多曾醫人疾病，軍民敬仰，不可加害。」策曰：「此乃妖人，能以妖術惑眾，不可不除！」夫人再三勸解。策曰：「母親勿聽外人妄言，兒自有區處。」乃出喚獄吏取于吉來問。原來獄吏皆敬信于吉，吉在獄中時，盡去其枷鎖；及策喚取，方帶枷鎖而出。策訪知大怒，痛責獄吏，仍將于吉械繫下獄。<span class="jiazhu">策之殺吉，皆眾人之激也。</span>張昭等數十人，連名作狀，拜求孫策，乞保於神仙。<span class="jiazhu">今有寫連名保狀爲病人拜神仙而求保者矣，未有代神仙拜託人而求保者也。可發一笑。</span>策曰：「公等皆讀書人，何不達理？昔交州刺史張津，聽信邪教，鼓瑟焚香，常以紅帕裹頭，自稱可助出軍之威，後竟爲敵軍所殺。<span class="jiazhu">百忙中又於張角之前遠引一故事。張角用黃巾，張津用紅帕；張角是黃天當立，張津是赤地當興矣。兩下映射成趣。</span>此等事甚無益，諸君自未悟耳。吾欲殺于吉，正思禁邪覺迷也。」呂範曰：「某素知於道人能祈風禱雨。方今天旱，何不令其祈雨以贖罪？」<span class="jiazhu">前言治病，此忽轉出祈雨，幻甚。</span>策曰：「吾且看此妖人若何。」遂命於獄中取出于吉，開其枷鎖，令登壇求雨。吉領命，即沐浴更衣，取繩自縛於烈日之中。<span class="jiazhu">前孫策欲拘囚于吉，則獄吏私開其枷鎖；今孫策命開其枷鎖，則于吉反取繩自縛。映射成趣。</span>百姓觀者，填街塞巷。<span class="jiazhu">夾寫百姓一句，好。</span>于吉謂眾人曰：「吾求三尺甘霖，以救萬民，然我終不免一死。」<span class="jiazhu">神仙不死，死者必非神仙。</span>眾人曰：「若有靈驗，主公必然敬服。」于吉曰：「氣數至此，恐不能逃。」<span class="jiazhu">極似郭璞語。既知氣數難逃，便不當懟孫策矣。王敦之死，未聞郭璞作祟，然則孫策之死，安得謂是于吉作祟耶？</span>少頃，孫策親至壇中下令：「若午時無雨，即焚死于吉。」先令人堆積乾柴伺候。<span class="jiazhu">亦是一祈雨法。</span>將及午時，狂風驟起。風過處，四下陰雲漸合。<span class="jiazhu">不便寫下雨，妙有頓折。○前者「不速之客三人來」，此則「密雲不雨，自我西郊」。</span>策曰：「時已近午，空有陰雲，而無甘雨，正是妖人！」叱左右將于吉扛上柴堆，四下舉火，焰隨風起，<span class="jiazhu">偏有此一折，妙甚。</span>忽見黑煙一道，沖上空中，一聲響亮，雷電齊發，大雨如注。頃刻之間，街市成河，溪澗皆滿，足有三尺甘雨。<span class="jiazhu">遇雨之吉，群疑亡也。</span>于吉仰臥於柴堆之上，大喝一聲，雲收雨住，復見太陽。<span class="jiazhu">看他一時寫出風、雲、煙、火、雷、電、雨、日，令讀者驚心悅目。</span>於是眾官及百姓共將于吉扶下柴堆，解去繩索，再拜稱謝。孫策見官民俱羅拜於水中，不顧衣服，乃勃然大怒，<span class="jiazhu">此時眾人不羅拜，孫策或未必殺吉。使策果於殺吉者，皆眾人之過也。</span>叱曰：「晴雨乃天地之定數，妖人偶乘其便，你等何得如此惑亂！」<span class="jiazhu">若果能欲雨而雨，欲晴而晴，則亦可欲死而死，欲生而生矣。今死生既云有定數，則晴雨安得無定數。</span>掣寶劍令左右速斬于吉。眾官力諫，策怒曰：「爾等皆欲從于吉造反耶！」眾官乃不敢復言。策叱武士將于吉一刀斬頭落地。<span class="jiazhu">能避火劫，不能避刀兵劫，畢竟不成神仙。</span>只見一道青氣，<span class="jiazhu">太平青領道。</span>投東北去了。<span class="jiazhu">琅琊山在東北。</span>策命將其屍號令於市，以正妖妄之罪。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	是夜風雨交作，及曉，不見了于吉屍首。<span class="jiazhu">能於既死之後攝去其屍，何不先於未死之前遁去其身乎？</span>守屍軍士報知孫策。策怒，欲殺守屍軍士。忽見一人，從堂前徐步而來，視之卻是于吉。<span class="jiazhu">既往東北，何又來西南？</span>策大怒，正欲拔劍砍之，忽然昏倒於地。左右急救入臥內，半晌方蘇。吳太夫人來視疾，謂策曰：「吾兒屈殺神仙，<span class="jiazhu">四字好笑。</span>故招此禍。」策笑曰：「兒自幼隨父出征，殺人如麻，何曾有爲禍之理？今殺妖人，正絕大禍，安得反爲我禍？」<span class="jiazhu">孫策明理，畢竟英雄。</span>夫人曰：「因汝不信，以致如此。今可作好事以禳之。」<span class="jiazhu">確是婦人聲口。今日吳下，此風尤甚。○若雲作好事，是將迫薦神仙矣。豈有神仙而望人追薦者乎？好笑。</span>策曰：「吾命在天，妖人決不能爲禍。何必禳耶？」夫人料勸不信，乃自令左右暗修善事禳解。<span class="jiazhu">婦人信鬼之事，慈母愛子之情。○何不并禳許貢及其家客三人？豈鬼不爲祟，而神仙反爲祟乎？</span>是夜二更，策臥於內宅，忽然陰風驟起，燈滅而復明。燈影之下，見于吉立於床前。<span class="jiazhu">人之將死，而鬼物侮之，非真于吉之能爲禍也。</span>策大喝曰：「吾平生誓誅妖妄，以靖天下！汝既爲陰鬼，何敢近我！」取床頭劍擲之，忽然不見。吳太夫人聞之，轉生憂悶。策乃扶病強行，以寬母心。<span class="jiazhu">孫策事母至孝，豈有神仙而害孝子者？</span>母謂策曰：「聖人云：『鬼神之爲德，其盛矣乎！』又云：『禱爾於上下神祇。』鬼神之事，不可不信。<span class="jiazhu">今之信佛信仙者，偏會引孔孟之言爲證，不獨一吳太夫人也。</span>汝屈殺於先生，豈無報應？吾已令人設醮於郡之玉清觀內，<span class="jiazhu">設醮玉清，前不敘明，至此借吳太夫人口中說出，好。</span>汝可親往拜禱，自然安妥。」策不敢違母命，只得勉強乘轎至玉清觀。<span class="jiazhu">孫策不得已而從母命，與今之信婦言而拜仙佛者不同。</span>道士接入，請策焚香。策焚香而不謝，<span class="jiazhu">畢竟是強漢。</span>忽然爐中煙起不散，結成一座華蓋，上面端坐著于吉。<span class="jiazhu">種種興妖作怪，神仙必不爲此。</span>策怒，唾罵之，走離殿宇，又見于吉立於殿門首，怒目視策。<span class="jiazhu">種種興妖作怪，神仙必不爲此。</span>策顧左右曰：「汝等見妖鬼否？」左右皆云：「未見。」策愈怒，拔佩劍望于吉擲去，一人中劍而倒；眾視之，乃前日動手殺于吉之小卒，被劍斫入腦袋，七竅流血而死。<span class="jiazhu">小卒動手殺于吉，非小卒之意；吉若恨而殺之，亦不成神仙矣。</span>策命扛出葬之。比及出觀，又見于吉走入觀門來。<span class="jiazhu">種種興妖作怪，神仙必不爲此。</span>策曰：「此觀亦藏妖之所也！」<span class="jiazhu">直以玉清觀與琅琊宮一例看。</span>遂坐於觀前，命武士五百人拆毀之。武士方上屋揭瓦，卻見于吉立於屋上，飛瓦擲地。<span class="jiazhu">種種興妖作怪，神仙必不爲此。○不能禁其拆毀，只得反助其揭瓦，亦甚著乖。</span>策大怒，傳令逐出本觀道士，放火燒毀殿宇。火起處，又見于吉立於火光之中。<span class="jiazhu">種種興妖作怪，神仙必不爲此。○此時何不更求甘雨以滅火耶？</span>策怒歸府，又見于吉立於府門前。<span class="jiazhu">種種興妖作怪，神仙必不爲此。</span>策乃不入府，隨點起三軍，出城外下寨，傳喚眾將商議，欲起兵助袁紹夾攻曹操。<span class="jiazhu">忙中回顧陳震通好一事，妙甚。</span>眾將俱曰：「主公玉體違和，未可輕動。且待平愈出兵未遲。」是夜，孫策宿於寨內，又見于吉披髮而來。<span class="jiazhu">種種興妖作怪，神仙必不爲此。○「彼發而來」，一發像鬼，不像神仙。</span>策於帳中叱喝不絕。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	次日，吳太夫人傳命召策回府。策乃歸見其母。夫人見策形容憔悴，泣曰：「兒失形矣！」策即引鏡自照，果見形容十分瘦損，不覺失驚，顧左右曰：「吾奈何憔悴至此耶！」言未已，忽見于吉立於鏡中。<span class="jiazhu">種種興妖作怪，神仙必不爲此。○聞神仙有照妖鏡，不意凡人又有照神仙之鏡。</span>策拍鏡大叫一聲，金瘡迸裂，昏絕於地。<span class="jiazhu">曰「金瘡迸裂」，則孫策仍死於許貢之客，非死於于吉也。</span>夫人令扶入臥內。須臾蘇醒，自歎曰：「吾不能復生矣！」隨召張昭等諸人及弟孫權至臥榻前，囑咐曰：「天下方亂，以吳越之眾，三江之固，大可有爲。子布等幸善相吾弟。」乃取印綬與孫權曰：「若舉江東之眾，決機於兩陣之間，與天下爭衡，卿不如我；舉賢任能，使各盡力以保江東，我不如卿。<span class="jiazhu">孫策深自知，亦深知其弟。</span>卿宜念父兄創業之艱難，善自圖之！」權大哭，拜受印綬。策告母曰：「兒天年已盡，不能奉慈母。今將印綬付弟，望母朝夕訓之。父兄舊人，慎勿輕怠。」<span class="jiazhu">孫策可謂孝於父母，友於兄弟。</span>母哭曰：「恐汝弟年幼不能任大事，當復如何？」策曰：「弟才勝兒十倍，足當大任。倘內事不決，可問張昭；外事不決，可問周瑜。<span class="jiazhu">內事、外事分得妙。</span>恨周瑜不在此，不得面囑之也！」<span class="jiazhu">此句補得妙。</span>又喚諸弟囑曰：「吾死之後，汝等并輔仲謀。宗族中敢有生異心者，眾共誅之。骨肉爲逆，不得入祖墳安葬。」<span class="jiazhu">早爲後文孫峻、孫琳伏線。</span>諸弟泣受命。又喚妻喬夫人謂曰：「吾與汝不幸中途相分，汝須孝養尊姑。早晚汝妹入見，可囑其轉致周郎，盡心輔佐吾弟，休負我平日相知之雅。」<span class="jiazhu">周郎之於孫策，猶樊噲之於漢高，皆兩姨之親也。○此處將二喬點敘一筆，爲後文伏線。</span>言訖，瞑目而逝。年止二十六歲。<span class="jiazhu">此是孫策當死，切勿認作于吉有靈。若于吉果能捉殺孫策，則後文左慈何不捉殺曹操耶？</span>後人有詩贊曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	獨戰東南地，人稱小霸王。<br/>
	運籌如虎踞，決策似鷹揚。<br/>
	威鎮三江靖，名聞四海香。<br/>
	臨終遺大事，專意屬周郎。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	孫策既死，孫權哭倒於床前。張昭曰：「此非將軍哭時也。<span class="jiazhu">語亦壯。</span>宜一面治喪事，一面理軍國大事。」權乃收淚。張昭令孫靜理會喪事，請孫權出堂，受眾文武謁賀。孫權生得方頤大口，碧眼紫髯。<span class="jiazhu">曹操有黃須兒，孫堅有紫鬚兒，紫鬚勝黃須多矣。</span>昔漢使劉琬入吳，見孫家諸昆仲，因語人曰：「吾遍觀孫氏兄弟，雖各才氣秀達，然皆祿祚不終。惟仲謀形貌奇偉，骨格非常，乃大貴之表，又亨高壽，眾皆不及也。」<span class="jiazhu">百忙中忽補敘劉琬善相，是閒筆，卻又是緊筆。</span>且說當時孫權承孫策遺命，掌江東之事。經理未定，人報周瑜自巴丘提兵回吳。權曰：「公瑾已回，吾無憂矣。」原來周瑜守禦巴丘。聞知孫策中箭被傷，因此回來問候。將至吳郡，聞策已亡，故星夜來奔喪。<span class="jiazhu">看他補敘處何等周致。</span>當下周瑜哭拜於孫策靈柩之前。吳太夫人出，以遺囑之語告瑜。瑜拜伏於地曰：「敢不效犬馬之力，繼之以死！」少頃，孫權入。周瑜拜見畢，權曰：「願公無忘先兄遺命。」<span class="jiazhu">孫策不能面囑周瑜，而特自囑其妻，以轉囑其妻之妹；周瑜亦不能面見孫策，而但聞其母與弟述策之言。與白帝城託孤者，又是一樣局面。</span>瑜頓首曰：「願以肝腦塗地，報知己之恩。」權曰：「今承父兄之業，將何策以守之？」瑜曰：「自古得人者昌，失人者亡。爲今之計，須求高明遠見之人爲輔，然後江東可定也。」權曰：「先兄遺言：內事託子布，外事全賴公瑾。」瑜曰：「子布賢達之士，足當大任。瑜不才，恐負倚託之重，願薦一人以輔將軍。」<span class="jiazhu">才如周郎，而能推賢讓能，是其大過人處。</span>權問何人。瑜曰：「姓魯，名肅，字子敬，臨淮東川人也。<span class="jiazhu">周瑜始薦張昭於孫策，今又薦魯肅於孫權，始終以薦人爲主，妙。</span>此人胸懷韜略，腹隱機謀。早年喪父，事母至孝。其家極富，嘗散財以濟貧乏。瑜爲居巢長之時，將數百人過臨淮，因乏糧，聞魯肅家有兩囷米，各三千斛，因往求助。肅即指一囷相贈，其慷慨如此。<span class="jiazhu">孝親篤友，輕財好施，此等人豈易於富翁中求之？○能孝親篤友，則必能忠君矣。</span>平生好擊劍騎射，寓居曲阿。祖母亡，還葬東城。其友劉子揚欲約彼往巢湖投鄭寶，肅尚躊躇未往。今主公可速召之。」權大喜，即命周瑜往聘。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	瑜奉命親往，見肅敘禮畢，具道孫權相慕之意。肅曰：「近劉子揚約某往巢湖，某將就之。」瑜曰：「昔馬援對光武云：『當今之世，非但君擇臣，臣亦擇君。』<span class="jiazhu">馬援捨隗囂而從光武，魯肅亦當捨鄭寶而從孫權。</span>今吾孫將軍親賢禮士，納奇錄異，世所罕有。足下不須他計，只同我往投東吳爲是。」肅從其言，遂同周瑜來見孫權。權甚敬之，與之談論，終日不倦。一日，眾官皆散，權留魯肅共飲，至晚同榻抵足而臥。<span class="jiazhu">極似李鄴侯見唐肅宗時。</span>夜半，權問肅曰：「方今漢室傾危，四方紛擾。孤承父兄餘業，思爲桓、文之事，君將何以教我？」肅曰：「昔漢高祖欲尊事義帝而不獲者，以項羽爲害也。今之曹操可比項羽，<span class="jiazhu">許貢以孫策比項羽，是言其驍勇；魯肅以曹操比項羽，是言其跋扈。</span>將軍何由得爲桓、文乎？肅竊料漢室不可復興，曹操不可卒除。爲將軍計，惟有鼎足江東以觀天下之釁。今乘北方多務，剿除黃祖，進伐劉表，竟長江所極而據守之。然後建號帝王，以圖天下，此高祖之業也。」<span class="jiazhu">天下大勢已了然胸中，其識見不在孔明以下。</span>權聞言大喜，披衣起謝。次日，厚贈魯肅，并將衣服幃帳等物賜肅之母。<span class="jiazhu">君能推其孝以及臣，則臣必將推其孝以及君。</span>肅又薦一人見孫權：此人博學多才，事母至孝，<span class="jiazhu">君能孝，則所用之臣亦孝：臣能孝，則所薦之人亦孝。</span>覆姓諸葛，名瑾，字子瑜，琅琊南陽人也。權拜之爲上賓。瑾勸權勿通袁紹，且順曹操，然後乘便圖之。權依言，乃遣陳震回，以書絕袁紹。<span class="jiazhu">了前案。○孫策本欲通紹而攻曹，今權乃通曹而絕紹，機謀轉變，倏忽不同。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說曹操聞孫策已死，欲起兵下江南。侍御史張紘諫曰：<span class="jiazhu">用張紘諫，妙。</span>「乘人之喪而伐之，既非義舉，若其不克，棄好成仇。不如因而善遇之。」操然其說，乃即奏封孫權爲將軍，兼領會稽太守；即令張紘爲會稽都尉，齎印往江東。<span class="jiazhu">後文曹操獨留華歆，而此處不留張紘者，以紘之兄弟久事東吳，終不爲操用耳。</span>孫權大喜，又得張紘回吳，即命與張昭同理政事。張紘又薦一人於孫權：此人姓顧，名雍，字元歎，乃中郎蔡邕之徒，<span class="jiazhu">又是一孝子之徒。</span>其爲人少言語，不飲酒，嚴厲正大。<span class="jiazhu">雍性不飲酒，孫權嘗曰：「顧公在座，使人不樂。」其人之嚴正可知。</span>權以爲丞，行太守事。自是孫權威震江東，深得民心。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	且說陳震回見袁紹，具說：「孫策已亡，孫權繼立；曹操封之爲將軍，結爲外應矣。」袁紹大怒，遂起冀、青、幽、并等處人馬七十餘萬，復來攻取許昌。正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	江南兵革方休息，冀北干戈又復興。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	未知勝負若何，且聽下文分解。
</p>
</div></body></html>