<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百十七回　鄧士載偷度陰平　諸葛瞻戰死綿竹</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu8">
	第一百一十七回　鄧士載偷度陰平
	諸葛瞻戰死綿竹
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	有入險而能出者：先主檀溪之躍，後主當陽之奪，孫權逍遙津之逃，曹操濮陽之敗、潼關之奔、華容道之釋，司馬懿上方谷之走，皆是也。然此特事之險，而非地之險也；又特難之以險脫，而非功之以險成也。若夫造最險之謀，而經最險之地，犯最險之患，而成最險之功，則未有如鄧艾之貫索於懸崖，裹氈於峭壁，持斧挾鑿以行七百里無人之境者也。人即好幽，幽不至此；文即好奇，奇不至此。不謂讀<span class="shu-ming">三國</span>者，讀至終篇，有此驚見駭聞之樂。南鄭橋邊之鍾會，猶鐵籠山中之司馬昭也。昭幾死而不死，會亦幾死而不死，皆天意也。偷渡陰平嶺之鄧艾，猶欲出子午谷之魏延也。武侯以延之計爲危，而延不得自行其危；鍾會以艾之計爲危，而艾竟得自行其危，亦皆天意也。天意所在，有非人力之所得而強耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	武侯顯聖以告鍾會，而不顯聖以告鄧艾，不見武侯之神也。然既顯聖於定軍山，又必顯聖於陰平領，則武侯之靈，毋乃太勞乎？今有不必顯聖，而同於顯聖者。定軍有墓，武侯如在焉；陰平有塞，武侯亦如在焉。風中隱隱有人，不若石上明明有字。山前一夢，能保蜀人之生，又不若嶺邊一碣，能決魏將之死。愈出愈奇，豈非曠古奇觀！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	蜀之救援甚急，而吳之來援甚遲，論者以此咎吳，而不必以此咎吳也，何也？孫休之不能援劉禪，猶張魯之不能援劉璋也。以漢中救成都則近，以江東救綿竹則遠。近且莫救，遠可望乎？且人事已非，天命已去。即使丁奉倍道而來，若馬超之攻葭萌；而蜀中之有黃皓，甚於隴中之有楊松。內亂既深，雖有外助，必無濟矣。故君子不爲吳咎，而但爲蜀咎。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	諸葛瞻父子受命於大事既去之後，而能以一死報社稷。君子曰：武侯於是乎不死。蓋戰死綿竹之心，亦秋風五丈原之心也。使當日甘心降魏以圖苟全，則於「鞠躬盡瘁，死而後已」之家訓，不其有愧乎？故瞻、尚亡則武侯存。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	卻說輔國大將軍董厥，聞魏兵十餘路入境，乃引二萬兵守住劍閣；當日望塵頭大起，疑是魏兵，急引軍把住關口，董厥自臨軍前視之，乃姜維、廖化、張翼也。<span class="jiazhu">姜維絕處逢生，卻在董厥一邊敘出，筆法變換。</span>厥大喜，接入關上，禮畢，哭訴後主黃皓之事。維曰：「公勿憂慮。若有維在，必不容魏來吞蜀也。且守劍閣，徐圖退敵之計。」厥曰：「此關雖然可守，爭奈成都無人；倘爲敵人所襲，大勢瓦解矣。」<span class="jiazhu">預爲後主出降伏線。</span>維曰：「成都山險地峻，非可易取，不必憂也。」正言間，忽報諸葛緒領兵殺至關下，維大怒，急引五千兵殺下關來，直撞入魏陣中，左沖右突，殺得諸葛緒大敗而走，退數十里下寨，魏軍死者無數。蜀兵搶了許多馬匹器械，維收兵回關。<span class="jiazhu">此是燈欲滅而復明。</span>
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說鍾會離劍閣二十里下寨，諸葛緒自來伏罪。會怒曰：「吾令汝守把陰平橋頭，以斷姜維歸路，如何失了？今又不得吾令，擅自進兵，以致此敗！」緒曰：「維詭計多端，詐取雍州。緒恐雍州有失，引兵去救，維乘機走脫；緒因趕至關下，不想又爲所敗。」會大怒，叱令斬之。監軍衛瓘曰：「緒雖有罪，乃鄧征西所督之人，不爭將軍殺之，恐傷和氣。」會曰：「吾奉天子明詔、晉公鈞命，特來伐蜀，便是鄧艾有罪，亦當斬之！」<span class="jiazhu">會與艾不睦自此始。</span>眾皆力勸。會乃將諸葛緒用檻車載赴洛陽，任晉公發落；隨將緒所領之兵，收在部下調遣。<span class="jiazhu">全不顧鄧艾體面，爲鄧艾者實難堪此。</span>有人報與鄧艾。艾大怒曰：「吾與汝官品一般，吾久鎮邊疆，於國多勞，汝安敢妄自尊大耶！」<span class="jiazhu">此時尚不是爭功，不過是爭體面爭意氣耳。○想口吃人發怒，此人正不知稱多少艾艾矣。</span>子鄧忠勸曰：「小不忍則亂大謀，父親若與他不睦，必誤國家大事。望且容忍之。」艾從其言。然畢竟心中懷怒，<span class="jiazhu">不以諸葛緒送鄧艾而送晉公，一可怒也；不交還其軍，二可怒也；言欲殺鄧艾，三可怒也。該怒。</span>乃引十數騎來見鍾會。會聞艾至，便問左右：「艾引多少軍來？」左右答曰：「只有十數騎。」會乃令帳上帳下列武士數百人。艾下馬入見。會接入帳禮畢。艾見軍容甚肅，心中不安，乃以言挑之曰：「將軍得了漢中，乃朝廷之大幸也，可定策早取劍閣。」<span class="jiazhu">并不提起諸葛緒，亦甚見機。</span>會曰：「將軍明見若何？」艾再三推稱無能。<span class="jiazhu">期期不吐，是口吃模樣。</span>會固問之。艾答曰：「以愚意度之，可引一軍從陰平小路出漢中德陽亭，用奇兵徑取成都，姜維必撤兵來救，將軍乘虛就取劍閣，可獲全功。」<span class="jiazhu">鄧艾此計，原是行險僥倖。</span>會大喜曰：「將軍此計甚妙！可即引兵去。吾在此專候捷音！」<span class="jiazhu">一片奸詐。</span>二人飲酒相別。會回本帳與諸將曰：「人皆謂鄧艾有能。今日觀之，乃庸才耳。」<span class="jiazhu">方知適纔大喜答應，都是假語。</span>眾問其故。會曰：「陰平小路，皆高山峻嶺，若蜀以百餘人守其險要，斷其歸路，則鄧艾之兵皆餓死矣。吾只以正道而行，何愁蜀地不破乎！」遂置雲梯炮架，只打劍閣關。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說鄧艾出轅門上馬，回顧從者曰：「鍾會待吾若何？」從者曰：「觀其辭色，甚不以將軍之言爲然，但以口強應而已。」<span class="jiazhu">在從人口中寫一鍾會。</span>艾笑曰：「彼料我不能取成都，我偏欲取之！」回到本寨，師纂、鄧忠一班將士接問曰：「今日與鐘鎮西有何高論？」艾曰：「吾以實心告彼，彼以庸才視我。彼今得漢中，以爲莫大之功。若非吾屯遝中絆住姜維，彼安能成功耶？<span class="jiazhu">若非鍾會在劍閣絆住姜維，艾亦安能成功？</span>吾今若取了成都，勝取漢中矣！」當夜下令，盡拔寨望陰平小路進兵，離劍閣七百里下寨，有人報鍾會說：「鄧艾要去取成都了。」會笑艾不智。<span class="jiazhu">有此一笑，乃見下文之奇，出於意外。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說鄧艾一面修密書遣使馳報司馬昭，一面聚諸將於帳下問曰：「吾今乘虛去取成都，與汝等立功名於不朽，汝等肯從乎？」諸將應曰：「願遵軍令，萬死不辭。」艾乃先令子鄧忠引五千精兵，不穿衣甲，各執斧鑿器具，凡遇峻危之處，鑿山開路，搭造橋閣，以便軍行。<span class="jiazhu">竟似一造匠人，不是軍士。</span>艾選兵三萬，各帶乾糧繩索進發。約行百餘里，選下三千兵，就彼紮寨。又行百餘里，又選三千兵下寨。是年十月，自陰平進兵，於巔崖峽谷之中，凡二十餘日，行七百餘里，皆是無人之地。<span class="jiazhu">謝靈運鑿山是高興，鄧士載鑿山是大膽。</span>魏兵沿途下了數寨，只剩下二千人馬。前至一嶺，名摩天嶺，馬不堪行，艾步行上嶺，正見鄧忠與開路壯士盡皆哭泣。<span class="jiazhu">鍾會笑而鄧忠哭，一哭一笑，正是相對。</span>艾問其故。忠告曰：「此嶺西皆是峻壁巔崖，不能開鑿，虛廢前勞，因此哭泣。」<span class="jiazhu">不能爲靈威持炬之人，將爲阮籍窮途之哭矣。</span>艾曰：「吾軍到此，已行了七百餘里，過此便是江油，豈可復退？」乃喚諸軍曰：「不入虎穴，焉得虎子？吾與汝等來到此地，若得成功，富貴共之。」<span class="jiazhu">欲求生富貴，須下死工夫。</span>眾皆應曰：「願從將軍之命。」艾令先將軍器攛將下去。艾取氈自裹其身，先滾下去。副將有氈衫者裹身滾下，無氈衫者各用繩索束腰，攀木掛樹，魚貫而進。<span class="jiazhu">行險僥倖。</span>鄧艾、鄧忠，并二千軍，及開山壯士，皆度了摩天嶺。<span class="jiazhu">鳳兮鳳兮，以摩天之翅飛過摩天之嶺矣。</span>方纔整頓衣甲器械而行，忽見道傍有一石碣，上刻：「丞相諸葛武侯題」。其文云：「二火初興，有人越此。二士爭衡，不久自死。」<span class="jiazhu">「二火」者，炎字也。「二火初興」，乃炎興元年也。「二士」者，鄧士載與鐘士季也。「不久自死」者，二人爭功而皆被殺也。武侯之神，至於如此，則此處亦可謂之武侯再顯聖也矣。</span>艾觀訖大驚，慌忙對碣再拜曰：「武侯真神人也！艾不能以師事之，惜哉！」後人有詩曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	陰平峻嶺與天齊，玄鶴徘徊尚怯飛。<br/>
	鄧艾裹氈從此下，誰知諸葛有先機。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說鄧艾暗度陰平，引兵行時，又見一個大空寨。左右告曰：「聞武侯在日，曾撥一千兵守此險隘。今蜀主劉禪廢之。」<span class="jiazhu">補敘前事，又與武侯臨終之語相應。</span>艾嗟呀不已，乃謂眾人曰：「吾等有來路而無歸路矣！前江油城中，糧食足備，汝等前進可活，後退即死，須并力攻之。」<span class="jiazhu">置之死地而後生，置之亡地而後存，即韓信背水陣之意。</span>眾皆應曰：「願死戰！」於是鄧艾步行，引二千餘人，星夜倍道來搶江油城。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說江油城守將馬邈，聞東川已失，雖爲準備，只是提防大路；又仗著姜維全師守住劍閣關，遂將軍情不以爲重。當日操練人馬回家，與妻李氏擁爐飲酒。<span class="jiazhu">飲醇酒，近婦人，何其樂也。</span>其妻問曰：「屢聞邊情甚急，將軍全無憂色，何也？」邈曰：「大事自有姜伯約掌握，干我甚事？」<span class="jiazhu">馬邈與後主正是一對，有是君必有是臣。</span>其妻曰：「雖然如此，將軍所守城池，不爲不重。」邈曰：「天子聽信黃皓，溺於酒色，吾料禍不遠矣。魏兵若到，降之爲上，何必慮哉？」<span class="jiazhu">立定主意。</span>其妻大怒，唾邈面曰：「汝爲男子，先懷不忠不義之心，枉受國家爵祿，吾有何面目與汝相見耶！」<span class="jiazhu">馬邈與李氏卻不是一對，有是夫不意有是妻。</span>馬邈羞慚無語。忽家人慌入報曰：「魏將鄧艾不知從何而來，引二千餘人，一擁而入城矣！」<span class="jiazhu">陳後主正在宮中飲酒賦詩，而韓擒虎已到。馬邈之事將毋同。</span>邈大驚，慌出納降，拜伏於公堂之下，泣告曰：「某有心歸降久矣。今願招城中居民，及本部人馬，盡降將軍。」<span class="jiazhu">此等老主意已在擁爐時算定。</span>艾准其降。遂收江油軍馬於部下調遣，<span class="jiazhu">一向都是步卒，此處方纔有馬。</span>即用馬邈爲鄉導官。忽報馬邈夫人自縊身死。<span class="jiazhu">夏侯女但知有夫婦，馬邈之妻獨知有君臣，其節義更勝夏侯女矣。</span>艾問其故，邈以實告。艾感其賢，令厚禮葬之，親往致祭。魏人聞者，無不嗟歎。後人有詩贊曰：
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	後主昏迷漢祚顛，天差鄧艾取西川。<br/>
	可憐巴蜀多名將，不及江油李氏賢。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	鄧艾取了江油，遂接陰平小路諸軍，皆到江油取齊，徑來攻涪城。部將田續曰：「我軍涉險而來，甚是勞頓，且當休養數日，然後進兵。」艾大怒曰：「兵貴神速，汝敢亂我軍心耶！」喝令左右推出斬之。眾將苦告方免。<span class="jiazhu">爲後文田續殺艾伏線。</span>艾自驅兵至涪城。城內官吏軍民疑從天降，盡皆投降。蜀人飛報入成都。後主聞知，慌召黃皓問之。皓奏曰：「此詐傳耳。神人必不肯誤陛下也。」<span class="jiazhu">鄧艾如從天降，疑有神人助之，若後主則非神人之所能助矣。</span>後主又宣師婆問時，卻不知何處去了。<span class="jiazhu">土神逃走了。</span>此時遠近告急表文，一似雪片，往來使者，聯絡不絕。<span class="jiazhu">此時何不治黃皓隱匿之罪？</span>後主設朝計議，多官面面相覷，并無一言。卻正出班奏曰：「事已急矣！陛下可宣武侯之子商議退兵之策。」<span class="jiazhu">先主無兒，武侯有子。</span>原來武侯之子諸葛瞻，字思遠。其母黃氏，即黃承彥之女也。母貌甚陋，而有奇才：<span class="jiazhu">黃帝之有嫫母，齊王之有無鹽，得此而三。</span>上通天文，下察地理；凡韜略遁甲諸書，無所不曉。<span class="jiazhu">武侯是天上神仙，夫人亦是天上神仙，皆不從人間來。</span>武侯在南陽時，聞其賢，求以爲室。武侯之學，夫人多所贊助焉。<span class="jiazhu">天下奇人，必有奇配。然武侯之名彰而夫人之名不甚著者，蓋無成而有終。坤道也，婦道也。</span>及武侯死後，夫人尋逝，臨終遺教，惟以忠孝勉其子瞻。<span class="jiazhu">武侯夫人事，直至篇終補出，敘事妙品。</span>瞻自幼聰敏，尚後主女，爲駙馬都尉。<span class="jiazhu">後主有佳兒亦有佳婿。</span>後襲父武鄉侯之爵。景耀四年，遷行軍護衛將軍。時爲黃皓用事，故託病不出。<span class="jiazhu">諸葛瞻往事，卻於此處補出，敘事妙品。</span>當下後主從卻正之言，即時連發三詔，召瞻至殿下。<span class="jiazhu">三詔與三顧前後相應。</span>後主泣訴曰：「鄧艾兵已屯涪城，成都危矣。卿看先君之面，救朕之命！」<span class="jiazhu">「朕」字兩頭著「救」、「命」二字，與獻帝一般狼狽。</span>瞻亦泣奏曰：「臣父子蒙先帝厚恩、陛下殊遇，雖肝腦塗地，不能補報。願陛下盡發成都之兵，與臣領去，決一死戰。」<span class="jiazhu">此數語亦抵得乃前後<span class="shu-ming">出師表</span>。</span>後主即撥成都兵將七萬與瞻。瞻辭了後主，整頓軍馬，聚集諸將問曰：「誰敢爲先鋒？」言未訖，一少年將出曰：「父親既掌大權，兒願爲先鋒。」眾視之，乃瞻長子諸葛尚也。尚時年一十九歲。博覽兵書。多習武藝。<span class="jiazhu">先主有孫，武侯亦有孫。</span>瞻大喜，遂命尚爲先鋒。是日大軍離了成都，來迎魏兵。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說鄧艾得馬邈獻地理圖一本，備寫涪城至成都三百六十里山川道路，闊狹險峻，一一分明。<span class="jiazhu">又是一個張松，令人回想前事，爲之一歎。</span>艾看畢，大驚曰：「若只守涪城，倘被蜀人據住前山，何能成功耶？如遷延日久，姜維兵到，我軍危矣。」<span class="jiazhu">鍾會之笑艾正爲此耳。</span>速喚師纂并子鄧忠，分付曰：「汝等可引一軍，星夜徑去綿竹，以拒蜀兵。吾隨後便至。切不可怠緩。若縱他先據了險要，決斬汝首！」
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	師、鄧二人引兵將至錦竹，早遇蜀兵。兩軍各布成陣。師、鄧二人勒馬於門旗下，只見蜀兵列成八陣。三冬鼓罷，門旗兩分，數十員將簇擁一輛四輪車，車上端坐一人：綸巾羽扇，鶴氅方裾。車傍展開一面黃旗，上書：「漢丞相諸葛武侯」。<span class="jiazhu">讀至此，又令人疑是武侯顯聖。</span>諕得師、鄧二人汗流遍身，回顧軍士曰：「原來孔明尚在，我等休矣！」<span class="jiazhu">驚人之筆，出於意外。</span>急勒兵回時，蜀兵掩殺將來，魏兵大敗而走。蜀兵掩殺二十餘里，遇見鄧艾援兵接應。兩家各自收兵。艾升帳而坐，喚師纂、鄧忠責之曰：「汝二人不戰而退，何也？」忠曰：「但見蜀陣中諸葛孔明領兵，因此奔還。」艾怒曰：「縱使孔明更生，我何懼哉！<span class="jiazhu">已來到這裏，不得不說硬話。</span>汝等輕退，以致於敗，宜速斬以正軍法！」眾皆苦勸，艾方息怒。令人哨探，回說孔明之子諸葛瞻爲大將，瞻之子諸葛尚爲先鋒。車上坐者乃木刻孔明遺像也。<span class="jiazhu">至此方纔敘明，又可謂死諸葛走生鄧忠矣。</span>艾聞之，謂師纂、鄧忠曰：「成敗之機，在此一舉。汝二人再不取勝，必當斬首！」師、鄧二人又引一萬兵來戰。諸葛尚匹馬單槍，抖擻精神，戰退二人。諸葛瞻指揮兩掖兵沖出，直撞入魏陣中，左沖右突，往來殺有數十番，魏兵大敗，死者不計其數。師纂、鄧忠中傷而逃。瞻驅士馬隨後掩殺二十餘里，紮營相拒。<span class="jiazhu">第一番勝是武侯餘威，第二番勝是瞻、尚本事。前是寫武侯，此是寫瞻、尚。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	師纂、鄧忠回見鄧艾，艾見二人俱傷，未便加責，乃與眾將商議曰：「蜀有諸葛瞻，善繼父志，兩番殺吾萬餘人馬，<span class="jiazhu">又在鄧艾口中寫一諸葛瞻。</span>今若不速破，後必爲禍。」監軍丘本曰：「何不作一書以誘之？」艾從其言，遂作書一封，遣使送人蜀寨。守門將引至帳下，呈上其書。瞻拆封視之。書曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	征西將軍鄧艾，致書於行軍護衛將軍諸葛思遠麾下：切觀近代賢才，未有如公之尊父也。昔自出茅廬，一言已分三國，掃平荊、益，遂成霸業，古今鮮有及者；後六出祁山，非其智力不足，乃天數耳。今後主昏弱，王氣已終，艾奉天子之命，以重兵伐蜀，已皆得其地矣。成都危在旦夕，公何不應天順人，仗義來歸？艾當表公爲琅琊王，以光耀祖宗，決不虛言。倖存照鑒。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	瞻看畢，勃然大怒，扯碎其書，叱武士立斬來使，令從者持首級回魏營見鄧艾。<span class="jiazhu">又極寫一諸葛瞻。</span>艾大怒，即欲出戰。丘本諫曰：「將軍不可輕出，當用奇兵勝之。」艾從其言，遂令天水太守王頎、隴西太守牽弘，伏兩軍於後，艾自引兵而來。此時諸葛瞻正欲搦戰，忽報鄧艾自引兵到。瞻大怒，即引兵出，徑殺入魏陣中。鄧艾敗走，瞻隨後掩殺將來。忽然兩下伏兵殺出。蜀兵大敗，退入綿竹。<span class="jiazhu">連寫諸葛瞻戰勝，則鄧艾爲無用矣。此處卻按下諸葛瞻，再寫鄧艾。</span>艾令圍之。於是魏兵一齊吶喊，將綿竹圍的鐵桶相似。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	諸葛瞻在城中，見事勢已迫，乃令彭和齎書殺出，往東吳求救。<span class="jiazhu">連寫蜀中廝殺，則東吳一邊冷落矣。此處卻按下綿竹，再寫東吳。</span>和至東吳，見了吳主孫休，呈上告急之書。吳主看罷，與群臣計議曰：「既蜀中危急，孤豈可坐視不救。」即令考將丁奉爲主帥，丁封、孫異爲副將，率兵五萬，前往救蜀。丁奉領旨出師，分撥丁封、孫異引兵二萬向沔中而進，自率兵三萬向壽春而進：分兵三路來援。<span class="jiazhu"><span class="shu-ming">綱目</span>於此書「吳人來援」，書「人」，微之也。書「來援」，緩詞也。是時漢有倒懸之急，吳人救之，當爲救焚拯溺，猶恐弗及，乃僅命丁奉等向壽春、沔中而已，是果何益於事哉？雖然吳人爲義不力，行將自及，悲夫！</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說諸葛瞻見救兵不至，謂眾將曰：「久守非良圖。」遂留子尚與尚書張遵守城，瞻自披掛上馬，引三軍大開三門殺出。鄧艾見兵出，便撤兵退。瞻奮力追殺，忽然一聲炮響，四面兵合，把瞻困在垓心。瞻引兵左沖右突，殺死數百人。<span class="jiazhu">再極寫諸葛瞻一句。</span>艾令眾軍放箭射之，蜀兵四散。瞻中箭落馬，乃大呼曰：「吾力竭矣，當以一死報國！」遂拔劍自刎而死。<span class="jiazhu">此寫瞻之烈忠。</span>其子諸葛尚在城上，見父死於軍中，勃然大怒，遂披掛上馬。張遵諫曰：「小將軍勿得輕出。」尚歎曰：「吾父子祖孫，荷國厚恩，今父既死於敵，我何用生爲！」遂策馬殺出，死於陣中。<span class="jiazhu">此寫尚之死孝。</span>後人有詩贊瞻、尚父子曰：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	不是忠臣獨少謀，蒼天有意絕炎劉。<br/>
	當年諸葛留嘉胤，節義真堪繼武侯。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	鄧艾憐其忠，將父子合葬。乘虛攻打綿竹。張遵、黃崇、李球三人，各引一軍殺出。蜀兵寡，魏兵眾，三人亦皆戰死。<span class="jiazhu">傅僉可以愧蔣舒，三人又可以愧馬邈。</span>艾因此得了綿竹。勞軍已畢，遂來取成都。正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	試觀後主臨危日，無異劉璋受逼時。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	未知成都如何守禦，且看下文分解。
</p>
</div></body></html>