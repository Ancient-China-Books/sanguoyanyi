<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百八回　丁奉雪中奮短兵　孫峻席間施密計</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu7">
	第一百零八回　丁奉雪中奮短兵<br/>
	孫峻席間施密計
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	今人將曹操、司馬懿并稱。及觀司馬懿臨終之語，而懿之與操則有別矣。操之事，皆懿之子爲之，而懿則終其身未敢爲操之事也。操之忌先主，是欲除宗室之賢者；懿之謀曹爽，是特殺宗室之不賢者。至於弒主後，害皇嗣，僭皇號，受九錫，但見之於操，而未見之於懿。故君子於懿有恕辭焉。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	曹丕乘喪以伐劉禪，曹芳亦乘喪以伐孫亮。而前之伐則丕自主之；後之伐非芳主之，而司馬師主之：其不同者一。前之兵有五路，而止一路是魏兵；後之兵有三路，而三路皆魏兵：其不同者二。前之兵不戰而自解；後之兵戰而後退：其不同者三。前之兵四路實，而一路是虛；後之兵一路敗，而兩路皆走：其不同者四。前後更無一毫相犯，豈非奇事奇文！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	乘雪以誘敵者有之矣，武侯之破鐵車兵是也；而冒雪以犯敵，則未之有也。以黑夜劫營者有之矣，甘寧百騎之劫是也；而白日劫營，則未之有也。用短兵步卒於險峻無人之處者有之矣，鄧艾之襲陰平嶺是也；用之於平川大寨則未之有也。以舟師破舟師者有之矣，黃蓋之燒北船是也；而以舟師入旱寨則未之有也。以前後所未有者，而獨於丁奉之戰徐塘見之，真異樣驚人。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	丁奉成東興之功，而諸葛恪不能奏新城之績，其故何也？曰：魏來而我禦之則克，我往攻魏則不克，則明驗已見於前事矣。自周郎之禦赤壁，而吳一勝；及孫權之攻合淝，而吳不勝。當曹操之攻濡須，而吳再勝；及張遼之拒逍遙津，而吳又不勝。及曹丕之攻三郡，而吳三勝；有徐盛之守南徐，而吳四勝；又曹休之取石亭，而吳五勝；及諸葛瑾之被燒於滿寵，而吳又不勝。此非其章章者哉？畫江而守，自顧有餘，而取人不足。在孫權未死，周瑜、魯肅、呂蒙、陸遜未亡之時，猶然如是，而乃欲於孫亮之日進圖中原，吾知其難耳。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	司馬懿之殺曹爽，是以異姓而滅宗室；孫峻之殺諸葛恪，是以宗室而滅異姓。恪與爽之才不才不同，而其氣驕而計疏則一也。外不能測張特之詐，內不能燭孫峻之奸，而又剛愎自矜，果於殺戮，聰明雖過於其父，而卒以恃才取禍，哀哉！
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說姜維正走，遇著司馬師引兵攔截。原來姜維取雍州之時，郭淮飛報入朝，魏主與司馬懿商議停當，懿遣長子司馬師引兵五萬，前來雍州助戰。<span class="jiazhu">司馬師發兵，補敘在此。省筆法。</span>師聽知郭淮敵退蜀兵，師料蜀兵勢弱，就來半路擊之。直趕到陽平關，卻被姜維用武侯所傳連弩法，於兩邊暗伏連弩百餘張，一弩發十矢，皆是藥箭。兩邊弩箭齊發，前軍連人帶馬射死不知其數。司馬師於亂軍之中逃命而回。<span class="jiazhu">幾同上方谷之難。</span>
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說曲山城中，蜀將句安見援兵不至，乃開門降魏。姜維折兵數萬，領敗兵回漢中屯紮。<span class="jiazhu">以上按下蜀漢，以下再敘魏國。</span>司馬師自還洛陽，至嘉平三年秋八月，司馬懿染病漸漸沉重，<span class="jiazhu">前是詐病，此是真病了。</span>乃喚二子至榻前囑曰：「吾事魏歷年，官授太傅，人臣之位極矣。人皆疑吾有異志，吾嘗懷恐懼。吾死之後，汝二人善理國政。慎之！慎之！」<span class="jiazhu">與曹操銅雀臺語相似。○此時偏不耳聾，偏不錯亂。</span>言訖而亡。長子司馬師，次子司馬昭，二人申奏魏主曹芳。芳厚加祭葬，優錫贈諡；封師爲大將軍，總領尚書機密大事，昭爲驃騎上將軍。<span class="jiazhu">以上按下魏國，以下接敘東吳。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說吳主孫權，先有太子孫登，乃徐夫人所生，於吳赤烏四年身亡，遂立次子孫和爲太子，乃琅琊王夫人所生。和因與全公主不睦，被公主所譖，權廢之，和憂恨而死，又立三子孫亮爲太子，乃潘夫人所生。此時陸遜、諸葛瑾皆亡，一應大小事務皆歸於諸葛恪。<span class="jiazhu">補前文所未及。</span>太和元年秋八月初一日，忽起大風，江海湧濤，平地水深八尺。吳主先陵所種松柏，盡皆拔起，直飛到建業城南門外，倒插於道上。<span class="jiazhu">孫權將亡，先書災異，與後諸葛恪將亡，亦先書災異，正是相映對。</span>權因此受驚成病。至次年四月內，病勢沉重，乃召太傅諸葛恪、大司馬呂岱至榻前，囑以後事。囑訖而薨。在位二十四年，壽七十一歲，<span class="jiazhu">紫髯白矣。</span>乃蜀漢延熙十五年也。後人詩曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	紫髯碧眼號英雄，能使臣僚肯盡忠。<br/>
	二十四年興大業，龍盤虎踞在江東。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	孫權既亡，諸葛恪立孫亮爲帝，大赦天下，改元建興元年；諡權曰大皇帝，葬於蔣陵。早有細作探知其事，報入洛陽。司馬師聞孫權已死，遂議起兵伐吳。尚書傅嘏曰：「吳有長江之險，先帝屢次征伐，皆不遂意。<span class="jiazhu">照應前事。</span>不如各守邊疆，乃爲上策。」師曰：「天道三十年一變，<span class="jiazhu">不但欲滅吳，亦有吞魏之意。吳將變，魏亦將變也。</span>豈得常爲鼎峙乎？吾欲伐吳。」昭曰：「今孫權新亡，孫亮幼懦，其隙正可乘也。」遂令征南大將軍王昶引兵十萬攻南郡，征東將軍胡遵引兵十萬攻東興，鎮南都督毋丘儉引兵十萬攻武昌：三路進發。<span class="jiazhu">前曹丕用三路取吳，今司馬師亦用三路取吳，正復相似。</span>又遣弟司馬昭爲大都督，總領三路軍馬。是年冬十月，<span class="jiazhu">爲雪天伏筆。</span>司馬昭兵至東吳邊界，屯住人馬，喚王昶、胡遵、毋丘儉到帳中計議曰：「東吳最緊要處，惟東興郡也。今他築起大堤，左右又築兩城，以防巢湖後面攻擊，諸公須要仔細。」遂令王昶、毋丘儉各引一萬兵，列在左右：「且勿進發。待取了東興郡，那時一齊進兵。」昶、儉二人，受令而去。昭又令胡遵爲先鋒，總領三路兵前去：「先搭浮橋，取東興大堤。若奪得左右二城，便是大功。」遵領兵來搭浮橋。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說吳太傅諸葛恪聽知魏兵三路而來，聚眾商議。平北將軍丁奉曰：「東興乃東吳緊要處所，若有失，則南郡、武昌危矣。」<span class="jiazhu">寫丁奉能謀，是老將之智。</span>恪曰：「此論正合吾意。公可就引三千水兵從江中去，吾隨後令呂據、唐諮、劉纂各引一萬馬步兵，分三路來接應。但聽連珠炮響，一齊進兵。吾自引大兵後至。」丁奉得令，即引三千水兵，分作三十隻船，望東興而來。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說胡遵渡過浮橋，屯軍於堤上，差桓嘉、韓綜攻打二城。左城中乃吳將全端守把，右城中乃吳將劉略守把。此二城高峻堅固，急切攻打不下。全、留二人見魏兵勢大，不敢出戰，死守城池。<span class="jiazhu">蜀有句安、李歆守二城，吳亦有全懌、劉略守二城。仿佛相似，而勝敗不同。</span>胡遵在徐塘下寨。時值嚴寒，天降大雪，胡遵與眾將設席高會。<span class="jiazhu">前回蜀兵取雪當水，此回魏兵對雪飲酒。同一雪也，而憂樂大異。</span>忽報水上有三十隻戰船來到。遵出寨視之，見船將次傍岸，每船上約有百人。遂還帳中，謂諸將曰：「不過三千人耳，何足懼哉！」只令部將哨探，仍前飲酒。<span class="jiazhu">何貪杯至此！</span>丁奉將船一字兒拋在水上，乃謂部將曰：「大丈夫立功名，取富貴，正在今日！」遂令眾軍脫去衣甲，卸了頭盔，不用長槍大戟，止帶短刀。<span class="jiazhu">「狹巷短兵相接處，殺人如草不聞聲。」此用之狹巷耳。今用之平川，則奇矣。</span>魏兵見之大笑，更不準備。忽然連珠炮響了三聲，丁奉扯刀當先，一躍上岸。<span class="jiazhu">寫丁奉能戰，是老將之勇。</span>眾軍皆拔短刀，隨奉上岸，砍入魏寨，<span class="jiazhu">以水兵劫旱寨，奇絕。</span>魏兵措手不及。韓綜急拔帳前大戟迎之，早被丁奉搶入懷內，手起刀落，砍翻在地。<span class="jiazhu">雪天遇雪刀，兩白相照，可不更以酒賞之？</span>桓嘉從左邊轉出，忙綽槍刺丁奉，被奉挾住槍桿。嘉棄槍而走，奉一刀飛去，正中左肩，嘉望後便倒。<span class="jiazhu">以我之短，勝彼之長。</span>奉趕上，就以槍刺之。<span class="jiazhu">即用彼之長，濟我之短。</span>三千吳兵，在魏寨中左沖右突。胡遵急上馬奪路而走。魏兵齊奔上浮橋，浮橋已斷，<span class="jiazhu">斷橋雪景，大有可觀。惜此時魏兵心忙，無暇吃酒耳。</span>大半落水而死；殺倒在雪地者，不知其數。<span class="jiazhu">魏兵此時可謂紅雪齊腰。</span>車仗馬匹軍器，皆被吳兵所獲。司馬昭、王昶、毋丘儉聽知東興兵敗，亦勒兵而退。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說諸葛恪引兵至東興，收兵賞勞了畢，乃聚諸將曰：「司馬昭兵敗北歸，正好乘勢進取中原。」遂一面遣人齎書入蜀，求姜維進兵攻其北，許以平分天下。<span class="jiazhu">前者石亭之勝，吳使入蜀獻捷，與此正復相似。</span>一面起大兵二十萬，來伐中原。臨行時，忽見一道白氣，從地而起，遮斷三軍，對面不見。<span class="jiazhu">陵樹拔而孫權將亡，白氣見而諸葛將死，一般災異。</span>蔣延曰：「此氣乃白虹也，主喪兵之兆。<span class="jiazhu">不止是喪兵，又應在喪身。</span>太傅只可回朝，不可伐魏。」恪大怒曰：「汝安敢出不利之言，以慢吾軍心！」叱武士斬之。眾皆告免，恪乃貶蔣延爲庶人，乃催兵前進。丁奉曰：「魏以新城爲總隘口，若先取得此城，司馬師破膽矣。」恪大喜，即趲兵直至新城。守城牙門將軍張特，見吳兵大至，閉門堅守。恪令兵四面圍定。早有流星馬報入洛陽。主簿虞松告司馬師曰：「今諸葛恪困新城，且未可與戰。吳兵遠來，人多糧少，糧儘自走矣。<span class="jiazhu">與司馬懿之料蜀兵，仿佛相似。</span>待其將走，然後擊之，必得全勝。但恐蜀兵犯境，不可不防。」師然其言，遂令司馬昭引一軍助郭淮防姜維。毋丘儉、胡遵拒住吳兵。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說諸葛恪連月攻打新城不下，下令眾將：「并力攻城，怠慢者立斬！」於是諸將奮力攻打，城東北角將陷。張特在城中定下一計：乃令一舌辯之士，齎捧冊籍，赴吳寨見諸葛恪，告曰：「魏國之法：若敵人困城，守城將堅守一百日而無救兵至，然後出城降敵者，家族不坐罪。今將軍圍城已九十餘日，望乞再容數日，某主將盡率軍民出城投降。今先具冊籍呈上。」<span class="jiazhu">曹洪之守潼關，曹操限之以十日；吳兵之攻皖城，呂蒙限之以半日。未聞有百日之約也。</span>恪深信之，收了軍馬，遂不攻城。<span class="jiazhu">騙信了。</span>原來張特用緩兵之計，哄退吳兵，遂拆城中房屋，於破城處修補完備，乃登城大罵曰：「吾城中尚有半年之糧，豈肯降吳狗耶！盡戰無妨！」<span class="jiazhu">諸葛恪著了道兒，可謂受騙者之戒。</span>恪大怒，催兵打城。城上亂箭射下。恪額上正中一箭，翻身落馬。諸將救起還寨，金瘡舉發。眾軍皆無戰心。又因天氣亢炎，<span class="jiazhu">回想雪天劫寨時，寒暑一更矣。</span>軍士多病。恪金瘡稍可，欲催兵攻城。營吏告曰：「人人皆病，安能戰乎？」恪大怒曰：「再說病者斬之！」眾軍聞知，逃者無數。忽報都督蔡林引本部軍投魏去了。恪大驚，自乘馬遍視各營，果見軍士面色黃腫，各帶病容。遂勒兵還吳。早有細作報知毋丘儉。儉盡起大兵，隨後掩殺。吳兵大敗而歸。<span class="jiazhu">一勝不止，至於敗而後止，是畫蛇添足矣。</span>恪甚羞慚，託病不朝。吳主孫亮自幸其宅問安；文武官僚，皆來拜見。恪恐人議論，先搜求眾官將過失，輕則發遣邊方，重則斬首示眾。<span class="jiazhu">恪有死之道。</span>於是內外官僚，無不悚懼。又令心腹將張約、朱恩管御林軍，以爲牙爪。<span class="jiazhu">恪有死之道。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說孫峻字子遠，乃孫堅弟，孫靜曾孫，孫恭之子也。孫權存日，甚愛之，命掌御林軍馬。今聞諸葛恪令張約、朱恩二人掌御林軍，奪其權，心中大怒。太常卿滕胤，素與諸葛恪有隙，乃乘間說峻曰：「諸葛恪專權恣虐，殺害公卿，將有不臣之心。公係宗室，何不早圖之？」峻曰：「我有是心久矣；今當即奏天子，請旨誅之。」於是孫峻、滕胤入見吳主孫亮，密奏其事。亮曰：「朕見此人，亦甚恐怖，<span class="jiazhu">恪有死之道。</span>常欲除之，未得其便。今卿等果有忠義，可密圖之。」胤曰：「陛下可設席召恪，暗伏武士於壁衣中，擲杯爲號，就席間殺之，以絕後患。」亮從之。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說諸葛恪自兵敗回朝，託病居家，心神恍惚。一日，偶出中堂，忽見一人穿麻掛孝而入。<span class="jiazhu">又是一道白氣。</span>恪叱問之，其人大驚無措。恪令拿下拷問，其人告曰：「某因新喪父親，入城請僧追薦。初見是寺院而入，卻不想是太傅之府，卻怎生來到此處也？」<span class="jiazhu">宅第化爲寺院，今日多有之矣。</span>恪大怒，召守門軍士問之。軍士告曰：「某等數十人皆荷戈把門，未嘗暫離，并不見一人入來。」<span class="jiazhu">孝子眼中誤見，是真怪；眾人眼中不見，更是奇怪。</span>恪大怒，盡數斬之。是夜，恪睡臥不安，忽聽得正堂中聲響如霹靂。恪自出視之，見中梁折爲兩段。<span class="jiazhu">棟折榱崩，凶莫大焉。</span>恪驚歸寢室，忽然一陣陰風起處，見所殺披麻人與守門軍士數十人，各提頭索命。<span class="jiazhu">前是人怪，此是鬼怪。</span>恪驚倒在地，良久方蘇。次早洗面，聞水甚血臭。恪叱侍婢，連換數十盆，皆臭無異。<span class="jiazhu">輕於殺人，故有血臭之怪。</span>恪正驚疑間，忽報天子有使至，宣太傅赴宴。恪令安排車仗。方欲出府，有黃犬銜住衣服，嚶嚶作聲，如哭之狀。<span class="jiazhu">君之獒不如臣之獒。</span>恪怒曰：「犬戲我也！」叱左右逐去之，遂乘車出府。<span class="jiazhu">欲牽黃犬出東門，不可得也。</span>行不數步，見車前一道白虹，自地而起，如白練沖天而去。<span class="jiazhu">又是白虹，可見前之所應，不止在兵敗也。</span>恪甚驚怪，心腹將張約進車前密告曰；「今日宮中設宴，未知好歹，主公不可輕入。」<span class="jiazhu">董卓入朝之時，有李肅賺之；諸葛恪入朝之時，有張約阻之。前後相類而相反。</span>恪聽罷，便令回車。行不到十餘步，孫峻、滕胤乘馬至車前曰：「太傅何故便回？」恪曰：「吾忽然腹痛，不可見天子。」胤曰：「朝廷爲太傅軍回，不曾面敘，故特設宴相召，兼議大事。太傅雖恙，還當勉強一行。」恪從其言，遂同孫峻、滕胤入宮，張約亦隨入。恪見吳主孫亮，施禮畢，就席而坐。亮命進酒，恪心疑，辭曰：「病軀不勝杯酌。」孫峻曰：「太傅府中常服藥酒，可取飲乎？」恪曰：「可也。」遂令從人回府取自製藥酒到，恪方纔放心飲之。<span class="jiazhu">不飲君之酒，而自飲家中之酒。以爲懷疑，則懷疑極矣；以爲不敬，則不敬甚矣。</span>酒至數巡，吳主孫亮託事先起。孫峻下殿，脫了長服，著短衣，內披環甲，手提利刃，上殿大呼曰：「天子有詔，誅逆賊！」諸葛恪大驚，擲杯於地，欲拔劍迎之，頭已落地。<span class="jiazhu">從前種種災異，至此結局。</span>張約見峻斬恪，揮刀來迎。峻急閃過，刀尖傷其左指。峻轉身一刀，砍中張約右臂。武士一齊擁出，砍倒張約，剁爲肉泥。<span class="jiazhu">此亦一黃犬也。</span>孫峻一面令武士收恪家眷，一面令人將張約并諸葛恪屍首，用蘆席包裹，以小車載出，棄於城南門外石子崗亂塚坑內。<span class="jiazhu">毛夾批可惜聰明人如此結果。世之自恃聰明妄自尊大者，可知戒哉？</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說諸葛恪之妻正在房中心神恍惚，動止不寧。忽一婢女入房，恪妻問曰：「汝遍身如何血臭？」其婢忽然反目切齒，飛身跳躍，頭撞屋樑，口中大叫：「吾乃諸葛恪也！被奸賊孫峻謀殺！」<span class="jiazhu">前已寫過無數災異，不想又有此一段在後。</span>恪闔家老幼，驚惶號哭。不一時，軍馬至，圍住府第，將恪全家老幼，俱縛至市曹斬首。<span class="jiazhu">前之災異，爲恪殺之兆；後之災異，又爲全家皆殺之兆。</span>時吳建興二年冬十月也。昔諸葛瑾存日，見恪聰明盡顯於外，歎曰：「此子非保家之主也。」<span class="jiazhu">知子莫若父。○此補前文所未及。</span>又魏光祿大夫張緝曾對司馬師曰：「諸葛恪不久死矣。」師問其故，緝曰：「威震其主，何能久乎？」<span class="jiazhu">宣帝負芒刺於背，霍光之所以赤族也。○此亦補前文所未及。</span>至此果中其言。卻說孫峻殺了諸葛恪，吳主孫亮封峻爲丞相、大將軍、富春侯，總督中外諸軍事。自此權柄盡歸孫峻矣。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	且說姜維在成都，接得諸葛恪書，欲求相助伐魏，<span class="jiazhu">遙接前文。</span>遂入朝，奏准後主，復起大兵北伐中原。正是：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	一度興師未奏績，兩番討賊欲成功。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	未知勝負如何，且看下文分解。
</p>
</div></body></html>