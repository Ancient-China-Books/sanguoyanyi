<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第九十五回　馬謖拒諫失街亭　武侯彈琴退仲達</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu6">
	第九十五回　馬謖拒諫失街亭<br/>
	武侯彈琴退仲達
</h2></div>
<p class="jiazhu margin2" id="p0"><a class="gg-link" href="#p0" onclick="return changeColor(this);"></a>
	前回方寫孟達不聽孔明之言而失上庸，此回便接寫馬謖不聽孔明之言而失街亭。上庸失而使孔明無進取之望，街亭失而幾使孔明無退足之處矣。何也？無街亭則陽平關危，陽平關危則不惟進無所得，而且退有所失也。未失者且憂其失，而既得者安能保其得？於是南安不得不棄，安定不得不損，天水不得不委，箕谷之兵不得不撤，西城之餉不得不收。遂令向之擒夏侯、斬崔諒、殺楊陵、取上邽、襲冀縣、罵王朗、破曹真者，其功都付之烏有。悲夫！
</p>
<p class="jiazhu margin2" id="p1"><a class="gg-link" href="#p1" onclick="return changeColor(this);"></a>
	兵家勝敗之故，有異而同者，有同而異者。徐晃拒王平之諫，而背水以爲陣；馬謖拒王平之諫，而依山以爲營：水與山異，而必敗之勢則同也。黃忠屯兵於山，而能斬夏侯淵；馬謖屯兵於山，而不能退司馬懿：山與山同，而一勝一敗之勢則異也。馬謖之所以敗者，因熟記兵法之成語於胸中，不過曰「憑高視下，勢如劈竹」耳。孰知坐論則是，起行則非，讀書雖多，致用則誤，豈不重可歎哉！故善用人者不以言，善用兵者不在書。
</p>
<p class="jiazhu margin2" id="p2"><a class="gg-link" href="#p2" onclick="return changeColor(this);"></a>
	請守街亭之馬謖，即獻計平蠻之馬謖也，又即反間司馬懿之馬謖也。何以前則智而後則愚？曰：此非人之所能爲也，天也。試以前二事論之：其策南人，則其言果效；其策司馬，則其言始效而不終效。豈非天方授魏，天方啟晉，而人實不能與天爭乎？故知一效一不盡效之故。而街亭之失，不必爲馬謖咎，更不必爲用馬謖者咎。
</p>
<p class="jiazhu margin2" id="p3"><a class="gg-link" href="#p3" onclick="return changeColor(this);"></a>
	此回乃司馬懿初與孔明對壘之時也。而孔明利在戰，司馬懿利在不戰。夏侯楙、曹真皆以戰而敗，司馬懿則欲以不戰而勝。其守郿城、箕谷者，所以遏孔明之前，而使不得進也；其取街亭、列柳城者，所以截孔明之後，而可使不得不退也。使不得不退，而懿於是乎可以不戰矣。非不欲戰，實不敢戰，畏蜀如虎，蓋自此日而已然云。
</p>
<p class="jiazhu margin2" id="p4"><a class="gg-link" href="#p4" onclick="return changeColor(this);"></a>
	唯小心人不做大膽事，亦唯小心人能做大膽事。魏延欲出子午谷，而孔明以爲危計，是小心者惟孔明也。坐守空城，只以二十軍士掃門，而退司馬懿十五萬之眾，是大膽者亦惟孔明也。孔明若非小心於平日，必不敢大膽於一時。仲達不疑其大膽於一時，正爲信其小心於平日耳。
</p>
<p class="jiazhu margin2" id="p5"><a class="gg-link" href="#p5" onclick="return changeColor(this);"></a>
	爲將之道，不獨進兵難，退兵亦難。能進兵是十分本事，能退兵亦是十分本事。當不得不退之時，而又當必不可退之勢，進將被擒，退亦受執，於此而權略不足以濟之，欲全師而退，難矣！試觀孔明焚香操琴，以不退爲退；子龍設伏斬將，又能以退爲進。蜀中有如此之相，如此之將，而卒不能克復中原。嗚呼！天不祚漢耳，豈戰之罪哉！
</p>
<p class="jiazhu margin2" id="p6"><a class="gg-link" href="#p6" onclick="return changeColor(this);"></a>
	自九十二回至此，敘武侯第一次伐魏之事。而始之以趙雲，終之以趙雲者，衝鋒陷陣唯子龍，子龍爲功首也；班師整旅，亦唯子龍爲首功也。以連斬五將始，以殺一將釋一將終。覺長阪之英雄如昨，漢水之膽智猶新，務自伸其討魏報漢之志，真不愧先主之舊臣矣！
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說魏主曹睿令張郃爲先鋒，與司馬懿一同征進；一面令辛毗、孫禮二人領兵五萬，往助曹真。二人奉詔而去。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	且說司馬懿引二十萬軍出關下寨，請先鋒張郃至帳下曰：「諸葛亮生平謹慎，未敢造次行事。若吾用兵，先從子午谷徑取長安，早得多時矣。<span class="jiazhu">魏延之計早爲司馬懿所料。</span>他非無謀，但恐有失，不肯弄險。<span class="jiazhu">孔明不用魏延之計，反爲司馬懿所料。</span>今必出軍斜谷，來取郿城。若取郿城，必分兵兩路，一軍取箕谷矣。<span class="jiazhu">因祁山算出郿城一路，因郿城又算出箕谷一路。</span>吾已發檄文令子丹拒守郿城，若兵來不可出戰；<span class="jiazhu">此一路是不戰。</span>令孫禮、辛毗截住箕谷道口，若兵來則出奇兵擊之。」<span class="jiazhu">此一路是戰。○以上曹真一枝兵，孫禮、辛毗一枝兵，皆在司馬懿口中敘出。省筆之法。</span>郃曰：「今將軍當於何處進兵？」懿曰：「吾素知秦嶺之西，有一條路，地名街亭；傍有一城，名列柳城：此二處皆是漢中咽喉。<span class="jiazhu">前算出兩路，今又算出兩路。</span>諸葛亮欺子丹無備，定從此進。吾與汝徑取街亭，<span class="jiazhu">兩路原只重在一路。</span>望陽平關不遠矣。亮若知吾斷其街亭要路，絕其糧道，則隴西一境不能安守，必然連夜奔回漢中去也。彼若回動，吾提兵於小路擊之，可得全勝；<span class="jiazhu">料孔明必出於此，是正說。</span>若不歸時，吾卻將諸處小路，盡皆壘斷，俱以兵守之。一月無糧，蜀兵皆餓死，亮必被吾擒矣。」<span class="jiazhu">料孔明必不出於此，此是反說。</span>張郃大悟，拜伏於地曰：「都督神算也！」懿曰：「雖然如此，諸葛亮不比孟達。將軍爲先鋒，不可輕進。當傳與諸將：循山西路，遠遠哨探。如無伏兵，方可前進。若是怠忽，必中諸葛亮之計。」<span class="jiazhu">亦以小心對小心。</span>張郃受計引軍而行。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說孔明在祁山寨中，忽報新城探細人來到。孔明急喚入問之。細作告曰：「司馬懿倍道而行，八日已到新城，孟達措手不及；又被申耽、申儀、李輔、鄧賢爲內應，孟達被亂軍所殺。今司馬懿撤兵到長安，見了魏主，同張郃引兵出關，來拒我師也。」<span class="jiazhu">檃括不煩。</span>孔明大驚曰：「孟達作事不密，死固當然。今司馬懿出關，必取街亭，斷吾咽喉之路。」<span class="jiazhu">司馬懿之計已在孔明算中。</span>便問：「誰敢引兵去守街亭？」言未畢，參軍馬謖曰：「某願往。」孔明曰：「街亭雖小，干係甚重：倘街亭有失，吾大軍皆休矣。汝雖深通謀略，此地奈無城郭，又無險阻，守之極難。」<span class="jiazhu">惟其無城郭可守，無險阻可依，所以馬謖欲屯兵山上也。</span>謖曰：「某自幼熟讀兵書，頗知兵法，<span class="jiazhu">正壞在此。</span>豈一街亭不能守耶？」孔明曰：「司馬懿非等閒之輩；更有先鋒張郃，乃魏之名將：恐汝不能敵之。」<span class="jiazhu">十分疑慮。</span>謖曰：「休道司馬懿、張郃，便是曹睿親來，有何懼哉！<span class="jiazhu">此句便差，曹睿不足懼，司馬懿乃足懼耳。</span>若有差失，乞斬全家。」孔明曰：「軍中無戲言。」謖曰：「願立軍令狀。」孔明從之。謖遂寫了軍令狀呈上。孔明曰：「吾與汝二萬五千精兵，再撥一員上將，相助你去。」即喚王平分付曰：「吾素知汝平生謹慎，故特以此重任相託。汝可小心謹慎此地下寨必當要道之處，<span class="jiazhu">正與馬謖山上屯兵相反。</span>使賊兵急切不能偷過。安營既畢，便畫四至八道地理形狀圖本來我看。<span class="jiazhu">十分仔細。</span>凡事商議停當而行，不可輕易。如所守無危，則是取長安第一功也。戒之！戒之！」<span class="jiazhu">十分叮嚀。</span>二人拜辭，引兵而去。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	孔明尋思，恐二人有失，<span class="jiazhu">十分堤防。</span>又喚高翔曰：「街亭東北上有一城，名列柳城，乃山僻小路：此可以屯兵紮寨。與汝一萬兵，去此城屯紮。但街亭危，可引兵救之。」<span class="jiazhu">十分周密。</span>高翔引兵而去。孔明又思高翔非張郃對手，必得一員大將，屯兵於街亭之右，方可防之，<span class="jiazhu">十分小心。</span>遂喚魏延引本部兵去街亭之後屯紮。<span class="jiazhu">十分到家。</span>延曰：「某爲前部，理合當先破敵，何故置某於安閒之地？」孔明曰：「前鋒破敵，乃偏裨之事耳。今令汝接應街亭，當陽平關衝要道路，總守漢中咽喉，此乃大任也。何爲安閒乎？汝勿以等閒視之，失吾大事。切宜小心在意！」<span class="jiazhu">十分鄭重。</span>魏延大喜，引兵而去。孔明恰纔心安，如乃喚趙雲、鄧芝分付曰：「今司馬懿出兵，與往日不同。汝二人各引一軍出箕谷，以爲疑兵。如逢魏兵，或戰、或不戰，以驚其心。<span class="jiazhu">司馬懿所算，孔明亦算到此。</span>吾自統大軍，由斜谷徑取郿城：若得郿城，長安可破矣。」<span class="jiazhu">街亭是算退後路，郿城是算進前路。</span>二人受命而去。孔明令姜維作先鋒，兵出斜谷。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說馬謖、王平二人兵到街亭，看了地勢。馬謖笑曰：「丞相何故多心也？量此山僻之處，魏兵如何敢來！」<span class="jiazhu">孔明一團正經，卻看待如此沒要緊。</span>王平曰：「雖然魏兵不敢來，可就此五路總口下寨；<span class="jiazhu">此孔明所謂要道也。</span>即令軍士伐木爲柵，以圖久計。」謖曰：「當道豈是下寨之地？此處側邊一山，四面皆不相連，且樹木極廣，此乃天賜之險也。可就山上屯軍。」平曰：「參軍差矣：若屯兵當道，築起城垣，賊兵總有十萬，不能偷過；今若棄此要路，屯兵於山上，倘魏兵驟至，四面圍定，將何策保之？」<span class="jiazhu">後文之事，先在王平口中道破。</span>謖大笑曰：「汝真女子之見！兵法云：『憑高視下，勢如破竹。』<span class="jiazhu">泥成法者，不可與論兵。</span>若魏兵到來，吾教他片甲不回！」<span class="jiazhu">會說大話的每每誤事。</span>平曰：「吾累隨丞相經陣，每到之處，丞相盡意指教。今觀此山，乃絕地也，<span class="jiazhu">王平會看風水，賽過今日堪輿先生。</span>若魏兵斷我汲水之道，軍士不戰自亂矣。」<span class="jiazhu">後文之事，又在王平口中道破。</span>謖曰：「汝莫亂道！孫子云：『置之死地而後生。』若魏兵絕我汲水之道，蜀兵豈不死戰？以一可當百也。吾素讀兵書，丞相諸事尚問於我，汝奈何相阻耶？」<span class="jiazhu">馬謖只記得許多兵書，記得多卻是見得少也。</span>平曰：「若參軍欲在山上下寨，可分兵與我，自於山西下一小寨，爲犄角之勢。倘魏兵至，可以相應。」<span class="jiazhu">馬謖不聽王平是大話，王平不聽馬謖是小心。</span>馬謖不從。忽然山中居民，成群結隊，飛奔而來，報說魏兵已到。王平欲辭去。馬謖曰：「汝既不聽吾令，與汝五千兵自去下寨。<span class="jiazhu">二萬五千兵，如何止撥五千？若多與之，猶不至於敗。</span>待吾破了魏兵，到丞相面前須分不得功！」王平引兵離山十里下寨，畫成圖本，星夜差人去稟孔明，具說馬謖自於山上下寨。<span class="jiazhu">照應上文。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說司馬懿在城中，令次子司馬昭去探前路；若街亭有兵守禦，即當按兵不行。司馬昭奉令探了一遍，回見父曰：「街亭有兵守把。」懿歎曰：「諸葛亮真乃神人，吾不如也！」昭笑曰：「父親何故自墮志氣耶？男料街亭易取。」<span class="jiazhu">前寫司馬懿，此處寫司馬昭。</span>懿問曰：「汝安敢出此大言耶？」昭曰：「男親自哨見，當道并無寨柵，軍皆屯於山上，故知可破也。」<span class="jiazhu">見識高於馬謖。</span>懿大喜曰：「若兵果在山上，乃天使吾成功矣！」<span class="jiazhu">又寫司馬懿。</span>遂更換衣服，引百餘騎親自來看。是夜天晴月朗，<span class="jiazhu">閒筆點染。</span>直至山下，周圍巡哨了一遍，方回。馬謖在山上見之，大笑曰：「彼若有命，不來圍山。」<span class="jiazhu">你若有命，不屯在山。</span>傳令與諸將：「倘兵來，只見山頂上紅旗招動，即四面皆下。」<span class="jiazhu">一面寫司馬懿在山下探看，一面寫馬謖在山上傳令，夾寫得妙。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說司馬懿回到寨中，使人打聽是何將引兵守街亭。回報曰：「乃馬良之弟馬謖也。」懿笑曰：「徒有虛名，乃庸才耳！<span class="jiazhu">虛名是平日聽來，庸才是今日看出。</span>孔明用如此人物，如何不誤事！」又問：「街亭左右別有軍否？」探馬報曰：「離山十里有王平安營。」懿乃命張郃引一軍，當住王平來路。<span class="jiazhu">懿亦十分周密。</span>又令申耽、申儀引兩路兵圍山，先斷了汲水道路，<span class="jiazhu">果應王平之言。</span>待蜀兵自亂，然後乘勢擊之。當夜調度已定。次日天明，張郃引兵先往背後去了。司馬懿大驅軍馬，一擁而進，把山四面圍定。<span class="jiazhu">竟來圍山，不怕無命。</span>馬謖在山上看時，只見魏兵漫山遍野，旌旗隊伍，甚是嚴整。蜀兵見之，盡皆喪膽，不敢下山。馬謖將紅旗招動，軍將你我相推，無一人敢動。<span class="jiazhu">紅旗不濟事。</span>謖大怒，自殺二將。眾軍驚懼，只得努力下山來沖魏兵。魏兵端然不動。蜀兵又退上山去。<span class="jiazhu">謖曰「置之死地而後生」，今則置之死地而竟死矣。</span>馬謖見事不諧，教軍緊守寨門，只等外應。<span class="jiazhu">困守窮山以待外應，豈亦兵書中有此策耶？</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說王平見魏兵到，引軍殺來，正遇張郃；戰有數十餘合，平力窮勢孤，只得退去。<span class="jiazhu">更無外應了。</span>魏兵自辰時困至戌時，山上無水，軍不得食，寨中大亂。嚷到半夜時分，<span class="jiazhu">口枯舌乾，怕嚷不響。</span>山南蜀兵大開寨門，下山降魏。馬謖禁止不住。<span class="jiazhu">兵法何在？</span>司馬懿又令人於沿山放火，<span class="jiazhu">既絕之以水，又贈之以火。</span>山上蜀兵愈亂。馬謖料守不住，只得驅殘兵殺下山西逃奔。<span class="jiazhu">壞了，街亭失了！好個熟讀兵書深明韜略的。</span>司馬懿放條大路，讓過馬謖。背後張郃引兵趕來。趕到三十餘里，前面鼓角齊鳴，一彪軍出，放過馬謖，攔住張郃；視之，乃魏延也。<span class="jiazhu">孔明使魏延，本爲守街亭，誰知卻是救得馬謖。</span>揮刀縱馬，直取張郃。郃回軍便走。延驅兵趕來，復奪街亭。<span class="jiazhu">至此爲孔明一喜。</span>趕到五十餘里，一聲喊起，兩邊伏兵齊出：左邊司馬懿，右邊司馬昭，卻抄在魏延背後，把延困在垓心。張郃復來，三路兵合在一處。魏延左沖右突，不得脫身，折兵大半。<span class="jiazhu">至此又爲孔明一歎。</span>正危急間，忽一彪軍殺入，乃王平也。<span class="jiazhu">孔明用王平本爲守街亭，誰知卻是救魏延。</span>延大喜曰：「吾得生矣！」二將合兵一處，大殺一陣，魏兵方退。二將慌忙奔回寨時，營中皆是魏兵旌旗。申耽、申儀從營中殺出。王平、魏延徑奔列柳城，來投高翔。此時高翔聞知街亭有失，盡起列柳城之兵前來救應，<span class="jiazhu">接筍甚緊。</span>正遇延、平二人，訴說前事。高翔曰：「不如今晚去劫魏寨，再復街亭。」當時三人在山坡下商議已定。<span class="jiazhu">三人商議，難出司馬懿所料。</span>待天色將晚，兵分三路。魏延引兵先進，徑到街亭，不見一人，<span class="jiazhu">此是司馬懿用計，卻在魏延一邊寫出。</span>心中大疑，不敢輕進，且伏在路口等候。忽見高翔兵到，二人共說魏兵不知在何處。正沒理會，卻不見王平兵到。<span class="jiazhu">虧得他還未到。</span>忽然一聲炮響，火光沖天，鼓聲震地。魏兵齊出，把魏延、高翔圍在垓心。二人盡力衝突，不得脫身。忽聽得山坡後喊聲若雷，一彪軍殺入，乃是王平，救了高、魏二人，<span class="jiazhu">此王平第二次救魏延。</span>徑奔列柳城來。比及奔到城下時，城邊早有一軍殺到，旗上大書「魏都督郭淮」字樣。原來郭淮與曹真商議，恐司馬懿得了全功，乃分淮來取街亭；聞知司馬懿、張郃成上此功，遂引兵徑襲列柳城。<span class="jiazhu">此是趁現成。</span>正遇三將，大殺一陣。蜀兵傷者極多。魏延恐陽平關有失，慌與王平、高翔望陽平關來。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說郭淮收了軍馬，乃謂左右曰：「吾雖不得街亭，卻取了列柳城，亦是大功。」<span class="jiazhu">且慢喜著，還有手長的。</span>引兵徑到城下叫門，只見城上一聲炮響，旗幟皆豎，當頭一面大旗，上書「平西都督司馬懿」。懿撐起懸空板，倚定護心木欄杆，大笑曰：「郭伯濟來何遲也？」<span class="jiazhu">本是郭淮要趁現成，又被司馬懿趁去了，妙甚。</span>淮大驚曰：「仲達神機，吾不及也！」遂入城。相見已畢，懿曰：「今街亭已失，諸葛亮必走。公可速與子丹星夜追之。」郭淮從其言，出城而去。懿喚張郃曰：「子丹、伯濟，恐吾全獲大功，故來取此城池。吾非獨欲成功，乃僥倖而已。吾料魏延、王平、馬謖、高翔等輩，必先去據陽平關。<span class="jiazhu">魏延等三人商議，又不出司馬懿所料。</span>吾若去取關，諸葛亮必隨後掩殺，中其計矣。<span class="jiazhu">司馬懿算計，卻非魏延等所料。</span>兵法云：『歸師勿掩，窮寇莫追。』汝可從小路抄箕谷退兵，<span class="jiazhu">此是孫禮、辛毗所守處。</span>吾自引兵當斜谷之兵。若彼敗走，不可相拒，只宜中途截住，蜀兵輜重，可盡得也。」<span class="jiazhu">慢著，且保守了自己輜重著。</span>張郃受計，引兵一半去了。懿下令：「徑取斜谷：由西城而進。西城雖山僻小縣，乃蜀兵屯糧之所，又南安、天水、安定三郡總路。若得此城，三郡可復矣。」<span class="jiazhu">又算出一個緊要去處。</span>於是司馬懿留申耽、申儀守列柳城，自領大軍望斜谷進發。<span class="jiazhu">以上按下司馬懿，以下再敘孔明。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說孔明自令馬謖等守街亭去後，猶豫不定。忽王平使人送圖本至。孔明喚入，左右呈上圖本。孔明就文几上拆開視之，拍案大驚曰：「馬謖無知，坑陷吾軍矣！」<span class="jiazhu">與見猇亭圖本時一樣吃唬。</span>左右問曰：「丞相何故失驚？」孔明曰：「吾觀此圖本，失卻要路，占山爲寨。倘魏兵大至，四面圍合，斷汲水道路，不須二日，軍自亂矣。<span class="jiazhu">先生如見。</span>若街亭有失，吾等安歸？」長史楊儀進曰：「某雖不才，願替馬幼常回。」<span class="jiazhu">楊儀於此處出現。</span>孔明將安營之法，一一吩咐與楊儀。正待要行，忽報馬到來，說街亭、列柳城盡皆失了。孔明跌足長嘆曰：「大事去矣！此吾之過也！」<span class="jiazhu">孟達之失，孔明有知人之明。馬謖之敗，孔明自引不知人之過。</span>急喚關興、張苞分付曰：「汝二人各引三千精兵，投武功山小路而行。如遇魏兵，不可大擊，只鼓噪吶喊，爲疑兵驚之。彼當自走，亦不可追。<span class="jiazhu">讀者必謂此蜀兵定退將來追孔明之魏兵矣，不知卻反是孔明走了魏兵，真正神妙。</span>待軍退盡，便投陽平關去。」<span class="jiazhu">先是兩個領兵去了。</span>又令張翼先引軍去修理劍閣，以備歸路。<span class="jiazhu">又是一個引兵去了。</span>又密傳號令，教大軍暗暗收拾行裝，以備起程。又令馬岱、姜維斷後，先伏於山谷中，待諸軍退盡，方始收兵。<span class="jiazhu">又是兩個領兵去了。</span>又差心腹人，分路與天水、南安、安定三郡官吏軍民，皆入漢中。<span class="jiazhu">是棄三郡。</span>又令心腹人到冀縣搬取姜維老母，送入漢中。<span class="jiazhu">更周匝之極。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	孔明分撥已定，先引五千兵去西城縣搬運糧草，<span class="jiazhu">只剩孔明一個。</span>忽然十餘次飛馬報到，說司馬懿引大軍十五萬，望西城蜂擁而來。時孔明身邊并無大將，只有一班文官，所引五千軍，已分一半先運糧草去了，只剩二千五百軍在城中。<span class="jiazhu">以二千五百人當十五萬之眾，看先生如何佈置。</span>眾官聽得這個消息，盡皆失色。孔明登城望之，果然塵土沖天，魏兵分兩路望西城縣殺來。孔明傳令，教：「將旌旗盡皆藏匿，<span class="jiazhu">奇絕，怪絕。</span>諸將各守城鋪。如有妄行出入及高聲言語者立斬。<span class="jiazhu">奇絕，怪絕。</span>大開四門，每一門上用二十軍士扮作百姓，灑掃街道。<span class="jiazhu">奇絕，怪絕。○二千五百人當不得十五萬之眾，二十人卻反當得十五萬之眾，妙，妙。</span>如魏兵到時，不可擅動，吾自有計。」<span class="jiazhu">正不知先生將用何計？</span>孔明乃披鶴氅，戴綸巾，引二小童攜琴一張，於城上敵樓前憑欄而坐，焚香操琴。<span class="jiazhu">奇絕，妙絕。弄出隆中故態，只怕此時之琴，有殺聲在弦中見矣。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說司馬懿前軍哨到城下，見了如此模樣，皆不敢進，急報與司馬懿，懿笑而不信，<span class="jiazhu">不惟仲達不信，至今我亦不信。</span>遂止住三軍，自飛馬遠遠望之。果見孔明坐於城樓之上，笑容可掬，傍若無人焚香操琴。左有一童子，手捧寶劍；右有一童子，手執麈尾。城門內外，有二十餘名百姓，低頭灑掃，旁若無人。懿看畢大疑，<span class="jiazhu">作怪蹺蹊。不獨仲達大疑，至今我亦大疑。</span>便到中軍，教後軍作前軍，前軍作後軍，望北山路而退。<span class="jiazhu">妙妙，仲達反唬走了。</span>次子司馬昭曰：「莫非諸葛亮無軍，故作此態？父親何便退兵？」<span class="jiazhu">司馬昭勝似其父。</span>懿曰：「亮平生謹慎，不曾弄險。今大開城門，必有埋伏。我兵若進，中其計也。汝輩豈知？宜速退。」<span class="jiazhu">正以平日信之，故於此時疑之。</span>於是兩路兵盡退去。孔明見魏軍遠去，撫掌而笑。眾官無不駭然。乃問孔明曰：「司馬懿乃魏之名將，今統十五萬精兵到此，見了丞相，便速退去，何也？」<span class="jiazhu">莫非孔明彈琴時默念退兵咒語？</span>孔明曰：「此人料吾平生謹慎，必不弄險；見如此模樣，疑有伏兵，所以退去。<span class="jiazhu">知彼之能知己，因出於彼所不及知之外，以善全夫己。真正神妙。</span>吾非行險，蓋因不得已而用之。<span class="jiazhu">此日之險，比子午谷更險。</span>此人必引軍投山北小路去也。吾已令興、苞二人在彼等候。」<span class="jiazhu">不惟自己不唬，倒還要去唬人。</span>眾皆驚服曰：「丞相之玄機，神鬼莫測。若某等之見，必棄城而走矣。」孔明曰：「吾兵止有二千五百，若棄城而走，必不能遠遁。得不爲司馬懿所擒乎？」<span class="jiazhu">走則不能走，不走則能走。</span>後人有詩贊曰：
</p>
<p class="quote margin2" id="p19"><a class="gg-link" href="#p19" onclick="return changeColor(this);"></a>
	瑤琴三尺勝雄師，諸葛西城退敵時。<br/>
	十五萬人回馬處，士人指點到今疑。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	言訖，拍手大笑曰：「吾若爲司馬懿，必不便退也。」<span class="jiazhu">使仲達爲先生將如何？</span>遂下令：「教西城百姓隨軍入漢中；司馬懿必將復來。」<span class="jiazhu">只疑得他一時，料他必然省覺。</span>於是孔明離西城望漢中而走。天水、安定、南安三郡官吏軍，陸續而來。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說司馬懿望武功山小路而走。忽然山坡後喊殺連天，鼓聲震地。<span class="jiazhu">纔聞琴聲，又聽鼓聲。</span>懿回顧二子曰：「吾若不走，必中諸葛亮之計矣！」<span class="jiazhu">你今走，正中了諸葛之計矣。</span>只見大路上一軍殺來，旗上大書「右護衛使虎翼將軍張苞」。<span class="jiazhu">只在旗鼓上寫得聲勢。</span>魏兵皆棄甲拋戈而走。行不到一程，山谷中喊聲震地，鼓角喧天，前面一杆大旗，上書「左護衛使龍驤將軍關興」。<span class="jiazhu">亦只在旗鼓上寫得聲勢。</span>山谷應聲，不知蜀兵多少；更兼魏軍心疑，不敢久停，只得盡棄輜重而去。<span class="jiazhu">欲奪蜀兵輜重，反自棄其輜重。</span>興、苞二人皆遵將令，不敢追襲，多得軍器糧草而歸。司馬懿見山谷中皆是蜀兵，不敢出大路，遂回街亭。此時曹真聽知孔明退兵，急引兵追趕。山背後一聲炮響，蜀兵漫山遍野而來，爲首大將，乃是姜維、馬岱。<span class="jiazhu">二將齊出，敘法與前變。</span>真大驚，急退軍時，先鋒陳造已被馬岱所斬。真引兵鼠竄而還。<span class="jiazhu">司馬懿尚不能趕，曹真又何能爲！</span>蜀兵連夜皆奔回漢中。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	卻說趙雲、鄧芝伏兵於箕谷道中。聞孔明傳令退軍，雲謂芝曰：「魏軍知吾兵退，必然來追。吾先引一軍伏於其後，公卻引兵打吾旗號，徐徐而退，吾一步步自有護送也。」<span class="jiazhu">寫趙雲更是精細。</span>卻說郭淮提兵再回箕谷道中，喚先鋒蘇顒分付曰：「蜀將趙雲，英勇無敵，汝可小心提防。彼軍若退，必有計也。」蘇顒欣然曰：「都督若肯接應，某當生擒趙雲。」<span class="jiazhu">馬謖只爲說大話壞了事，今又是一個說大話的。</span>遂引前部三千兵，奔入箕谷。看看趕上蜀兵，只見山坡後閃出紅旗白字，上書「趙雲」，<span class="jiazhu">不知旗下卻是鄧芝。</span>蘇顒急收兵退走。<span class="jiazhu">好個說大話的，見了假的便唬一跳。</span>行不到數里，喊聲大震，一彪軍撞出；爲首大將，挺槍躍馬，大喝曰：「汝識趙子龍否？」蘇顒大驚曰：「如何這裏又有趙雲？」<span class="jiazhu">竟似身外身法。</span>措手不及，被趙雲一槍刺死於馬下，<span class="jiazhu">說大話的看樣。</span>餘軍潰散。雲迤邐前進，背後又一軍到，乃郭淮部將萬政也。雲見魏兵追急，乃勒馬挺槍，立於路口，待來將交鋒。蜀兵已去三十餘里，<span class="jiazhu">到底渾身是膽。</span>萬政認得是趙雲，不敢前進。雲等得天色黃昏，方纔撥回馬緩緩而進。郭淮兵到，萬政言趙雲英勇如舊，因此不敢近前。淮傳令教軍急趕，政令數百騎壯士趕來。<span class="jiazhu">勉強生活。</span>行至一大林，忽聽得背後大喝一聲曰：「趙子龍在此！」驚得魏兵落馬者百餘人，餘者皆越嶺而去。<span class="jiazhu">長阪坡之先聲，至此猶烈。</span>萬政勉強來敵，被雲一箭射中盔纓，驚跌於澗中。雲以槍指之曰：「吾饒汝性命回去！快教郭淮趕來！」<span class="jiazhu">妙在不殺他，教他寄信去唬郭淮。</span>萬政脫命而回。雲護送車仗人馬，望漢中而去，沿途并無遺失。曹真、郭淮復奪三郡，以爲己功。<span class="jiazhu">聊爲列柳城遮羞。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	卻說司馬懿分兵而進。此時蜀兵盡回漢中去了，懿引一軍復到西城，因問遺下居民及山僻隱者，皆言孔明只有二千五百軍在城中，又無武將，只有幾個文官，別無埋伏。武功山小民告曰：「關興、張苞只各有三千軍轉山吶喊，鼓噪驚追，又無別軍，并不敢廝殺。」懿悔之不及，仰天歎曰：「吾不如孔明也！」<span class="jiazhu">只好去欺瞞曹真。</span>遂安撫了官民，引兵徑還長安，朝見魏主。叡曰：「今日復得隴西諸郡，皆卿之功也。」懿奏曰：「今蜀兵皆在漢中，未盡剿滅。臣乞大兵并力收川，以報陛下。」睿大喜，令懿即便興兵。忽班內一人出奏曰：「臣有一計，足可定蜀降吳。」正是：
</p>
<p class="quote margin2" id="p24"><a class="gg-link" href="#p24" onclick="return changeColor(this);"></a>
	蜀中將相方歸國，魏地君臣又逞謀。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	未知獻計者是誰，且看下文分解。
</p>
</div></body></html>