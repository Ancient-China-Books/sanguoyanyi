<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第三十八回　定三分隆中決策　戰長江孫氏報仇</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第三十八回　定三分隆中決策
	戰長江孫氏報讎
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	玄德第三番訪孔明，已無阻隔。然使一去便見，一見便允，又徑直沒趣矣。妙在諸葛均不肯引見，待玄德自去，於此作一曲；及令童子通報，正值先生晝眠，則又一曲；玄德不敢驚動，待其自醒，而先生只是不醒，則又一曲；及半晌方醒，只不起身，卻自吟詩，則又一曲；童子不即傳言，直待先生問有俗客來否，然後說知，則又一曲；及既知之，卻不即見，直待入內更衣，然後出迎，則又一曲：此未見以前之曲折也。及初見時，玄德稱譽再三，孔明謙讓再三，只不肯賜教，於此作一曲；及玄德又懇，方問其志若何，直待玄德促坐，細陳衷悃，然後爲之畫策，則又一曲；及孔明既畫策，而玄德不忍取二劉，孔明復決言之，而後玄德始謝教，則又一曲；孔明雖代爲畫策，卻不肯出山，直待玄德涕泣以請，然後許諾，則又一曲；既已許諾，卻復固辭聘物，直待玄德殷勤致意，然後肯受，則又一曲；及既受聘，卻不即行，直待留宿一宵，然後同歸新野，則又一曲：此既見以後之曲折也。文之曲折至此，雖九曲武夷，不足擬之。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	孔明既云曹操不可與爭鋒，而又曰中原可圖，其故何哉？蓋漢、賊不兩立，雖知天時，必盡人事，所以明大義於天下耳。且其言有應有不應：三分鼎足，言之應者也；功成歸田，言之不必應者也。其必應者酬三顧之恩，其不必應者念託孤之重。大段規模，固已算定於前；而相理制宜，不妨變通於後。如必說一句定是一句，天下豈有印板事體，古人豈有印板言語，書中豈有印板文章乎？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	或曰：孔明不勸玄德取孫、曹之地，而勸玄德取二劉之地，將欲扶漢而反自剪其宗室，毋乃不可乎？予曰：不然。二劉之地，玄德不取，必爲孫、曹所有。故爭荊州於孫權，何如受荊州於劉表，此玄德之失計於先也；取西川於劉璋，無異取西川於曹操，此孔明之預規其後也。不得以此爲孔明病。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	正敘孔明出草廬之後，讀者方欲拭目而觀孔明之事，乃忽然捨卻新野，夾敘東吳；不但爲孫權一邊不當冷落，亦將爲孔明遊說東吳張本也。且其間文字亦有相連而及者：孔明爲玄德畫策，便有周瑜爲孫權畫策以配之；孫權爲孫堅報仇，便有徐氏爲孫翊報仇以配之；又玄德得賢相，孫權亦得良將；孔明欲圖荊、益，甘寧亦請圖荊、益：凡如此類，皆天然成對，豈非妙文。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	前太子辨與皇子協臥草堆之中，而崔毅有兩日之夢；今孫策與孫權領江東之眾，而其母亦有一日一月之夢。夫日爲君象，民無二君，天無二日。辨既癈而協始立，一日沒而後一日升，原無兩日并出之理也。若以孫權爲日，則是與蜀、魏之君并出而爲三日矣。吾以爲正統之主則當日之，僭號之主則但當月之。就江東而論，則權爲日而策爲月；若就天下而論，則宜以劉備爲日，而曹丕與孫權皆月耳。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	二喬姊妹，分嫁二婿；二吳姊妹，同歸一夫。權母謂權曰：「吾死之後，汝事吾妹如事我。」然則母死之前，權以母姨爲庶母；母死之後，權即以母姨爲繼母矣。以母姨爲庶母，與尋常之庶母不同；以母姨爲繼母，與尋常之繼母不同：權即欲不盡孝而不可得矣。雖然，不獨孫權宜然也。凡繼母之與前母，亦姊妹行也；即庶母之與嫡母，亦姊妹行也。豈必母姨而後爲母之姊妹，豈必事母之姊妹而後盡孝哉？
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	唐徐世勣起於盜賊之中，而甘寧亦起於盜賊之中；世績初號「無賴賊」，繼號「難當賊」，末號「佳賊」，而甘寧亦號「錦帆賊」。然世績阿附武后，而甘寧忠事孫權：則世績之佳不必佳，而甘寧之錦乃真錦也。
</p>
<p class="jiazhu" id="p7"><a class="gg-link" href="#p7" onclick="return changeColor(this);"></a>
	今之學孔明者，不能學其決策草廬，而但學其晝寢；學甘寧者，不能學其改邪歸正，而但學其銅鈴錦帆；學孫權者，不能學其尊賢禮士，爲父報仇，而但學其喪中爭戰；學徐氏者，不能學其智謀節義，而但學其濃妝豔裹，言笑自若。爲之一笑。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說玄德訪孔明兩次不遇，欲再往訪之。關公曰：「兄長兩次親往拜謁，其禮太過矣。想諸葛亮有虛名而無實學，故避而不敢見。<span class="jiazhu">今有請名士作文、請名醫治病而遲遲不赴者，乃當以此誚之。</span>兄何惑於斯人之甚也！」玄德曰：「不然，昔齊桓公欲見東郭野人，五反而方得一面。<span class="jiazhu">關公愛讀<span class="shu-ming">春秋</span>，便對他說一春秋故事。</span>況吾欲見大賢耶？」張飛曰：「哥哥差矣。量此村夫，何足爲大賢？今番不須哥哥去，他如不來，我只用一條麻繩縛將來！」<span class="jiazhu">將欲以麻繩當干旄之素絲耶？將欲以一縛當白駒之繫維耶？如此請客，可發一笑。</span>玄德叱曰：「汝豈不聞周文王謁姜子牙之事乎？<span class="jiazhu">既引齊桓，又述周文，每況愈高。可見玄德之卑以自牧，正其高於自待也。</span>文王且如此敬賢，汝何太無禮！今番汝休去，我自與雲長去。」飛曰：「既兩位哥哥都去，小弟如何落後？」玄德曰：「汝若同往，不可失禮。」<span class="jiazhu">麻繩一條，不勞帶得。</span>飛應諾。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	於是三人乘馬引從者往隆中。離草廬半里之外，玄德便下馬步行，<span class="jiazhu">其恭也如是。</span>正遇諸葛均。玄德忙施禮，問曰：「令兄在莊否？」均曰：「昨暮方歸。將軍今日可與相見。」言罷，飄然自去。<span class="jiazhu">玄德訪孔明，必帶著兩個兄弟同去；孔明見玄德，更不消一個兄弟陪來。勞者自勞，逸者自逸。</span>玄德曰：「今番僥倖，得見先生矣！」張飛曰：「此人無禮！便引我等到莊也不妨，何故竟自去了！」玄德曰：「彼各有事，豈可相強？」<span class="jiazhu">若使諸葛均一見玄德，便連忙回轉，報出孔明，迎門相揖，則不成其爲臥龍兄弟也。</span>三人來到莊前叩門，童子開門出問。玄德曰：「有勞仙童轉報，劉備專來拜見先生。」童子曰：「今日先生雖在家，但今在草堂上晝寢未醒。」<span class="jiazhu">惟其爲臥龍，故不妨晝寢。今有瞌睡漢，不能學孔明，而但學其晝寢，豈得謂之臥龍哉？直是臥牛、臥犬耳。</span>玄德曰：「既如此，且休通報。」吩咐關、張二人，只在門首等著。玄德徐步而入，見先生仰臥於草堂几席之上。玄德拱立階下。<span class="jiazhu"><span class="shu-ming">西廂</span>記之「佇立閑階」，是未見其人而候之；玄德之佇立閑階，是既見其人而候之。</span>半晌，先生未醒。關、張在外立久，不見動靜，入見玄德猶然侍立。張飛大怒，謂雲長曰：「這先生如何傲慢！見我哥哥侍立階下，他竟高臥，推睡不起！等我去屋後放一把火，看他起不起！」<span class="jiazhu">先生一生最善火攻，翼德乃欲以此法施之於先生，是班門弄斧矣。一笑。</span>雲長再三勸住。玄德仍命二人出門外等候。望堂上時，見先生翻身將起，忽又朝裏壁睡著。<span class="jiazhu">妙在此時還不便醒。</span>童子欲報。玄德曰：「且勿驚動。」又立了一個時辰，孔明纔醒，口吟詩曰：<span class="jiazhu">妙在還不便起，且自吟詩。</span>
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	大夢誰先覺？平生我自知。<br/>
	草堂春睡足，窗外日遲遲。<span class="jiazhu">或問先生何所夢？予曰：仲尼之夢，是夢周公；孔明之夢，必是夢伊尹。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	孔明吟罷，翻身問童子曰：「有俗客來否？」<span class="jiazhu">妙在童子不即通報，待先生先問。○客曰「俗客」，太難爲人。能來此地者，其客亦不俗矣。</span>童子曰：「劉皇叔在此立候多時。」孔明乃起身曰：「何不早報！尚容更衣。」<span class="jiazhu">還要更衣，妙。</span>遂轉入後堂。又半晌，<span class="jiazhu">又是半晌，妙。</span>方整衣冠出迎。玄德見孔明身長八尺，面如冠玉，頭戴綸巾，身披鶴氅，飄飄然有神仙之概。<span class="jiazhu">在玄德眼中畫出一孔明。</span>玄德下拜曰：「漢室末冑、涿郡愚夫，久聞先生大名，如雷貫耳。昨兩次晉謁，不得一見；已書賤名於文几，未審得入覽否？」孔明曰：「南陽野人，疏懶性成，屢蒙將軍枉臨，不勝愧赧。」<span class="jiazhu">乍見之時，卻用玄德開談，孔明回答。一述其來情，一謝其過訪，都是套話。是第一段。</span>二人敘禮畢，分賓主而坐。童子獻茶。茶罷，孔明曰：「昨觀書意，足見將軍憂民憂國之心。但恨亮年幼才疏，有誤下問。」玄德曰：「司馬德操之言，徐元直之語，豈虛談哉？望先生不棄鄙賤，曲賜教誨。」<span class="jiazhu">茶罷之後，卻用孔明開談，玄德回答。一自謙才短，一稱讚大名，其語尚遠。是第二段。</span>孔明曰：「德操、元直，世之高士。亮乃一耕夫耳，安敢談天下事？二公謬舉矣。將軍奈何捨美玉而求頑石乎？」玄德曰：「大丈夫抱經世奇才，豈可空老於林泉之下？願先生以天下蒼生爲念，開備愚魯而賜教。」<span class="jiazhu">第三段是孔明再三推辭，玄德再三請教，其語漸近。</span>孔明笑曰：「願聞將軍之志。」玄德屏人促席而告曰：「漢室傾頹，奸臣竊命，備不量力，欲伸大義於天下；而智術淺短，迄無所就。惟先生開其愚而拯其厄，實爲萬幸。」<span class="jiazhu">第四段是孔明問志，玄德言懷，方是深談。</span>孔明曰：「自董卓造逆以來，天下豪傑并起。曹操勢不及袁紹，而竟能克紹者，非惟天時，抑亦人謀也。今操已擁百萬之眾，挾天子以令諸侯，此誠不可與爭鋒。<span class="jiazhu">先說曹操不可取。</span>孫權據有江東，已歷三世，國險而民附，此可用爲援而不可圖也。<span class="jiazhu">次說孫權不可取。</span>荊州北據漢、沔，利盡南海，東連吳會，西通巴、蜀，此用武之地，非其主不能守，是殆天所以資將軍，將軍豈有意乎？<span class="jiazhu">此言荊州可取。</span>益州險塞，沃野千里，天府之國，高祖因之以成帝業。今劉璋暗弱，民殷國富而不知存恤，智能之士，思得明君。<span class="jiazhu">此言益州可取。</span>將軍既帝室之冑，信義著於四海，總攬英雄，思賢如渴；若跨有荊、益，保其岩阻，西和諸戎，南撫彝、越，外結孫權，<span class="jiazhu">孫權不可取則結之。</span>內修政理，待天下有變，則命一上將將荊州之兵以向宛、洛，將軍身率益州之眾以出秦川，百姓有不簞食壺漿以迎將軍者乎？<span class="jiazhu">曹操雖不可取，而終當伐之。</span>誠如是，則大業可成，漢室可興矣。此亮所以爲將軍謀者也，惟將軍圖之。」<span class="jiazhu">未下棋時，先將一盤局勢算得停停當當，豈非天下第一手。</span>言罷，命童子取出畫一軸，掛於中堂，指謂玄德曰：「此西川五十四州之圖也。<span class="jiazhu">正不知先生幾時覓下此一圖畫，可見其一向高臥，非真正睡著也。</span>將軍欲成霸業，北讓曹操占天時，南讓孫權占地利，將軍可占人和。<span class="jiazhu">天時、地利、人和，分得奇。</span>先取荊州爲家，後即取西川建基業，以成鼎足之勢，然後可圖中原也。」<span class="jiazhu">既曰「成鼎足」，又曰「圖中原」。蓋成鼎足是順天時，圖中原是盡人事。○孔明畫策已盡於此。</span>玄德聞言，避席拱手謝曰：「先生之言，頓開茅塞，使備如撥雲霧而睹青天。但荊州劉表、益州劉璋，皆漢室宗親，備安忍奪之？」孔明曰：「亮夜觀天象，劉表不久人世；劉璋非立業之主，久後必歸將軍。」玄德聞言，頓首拜謝。<span class="jiazhu">此孔明重言以決而玄德謝教，乃作一收。</span>只這一席話，乃孔明未出茅廬，已知三分天下，真萬古之人不及也。後人有詩贊曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	豫州當日歎孤窮，何幸南陽有臥龍。<br/>
	欲識他年分鼎處，先生笑指畫圖中。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	玄德拜請孔明曰：「備雖名微德薄，願先生不棄鄙賤，出山相助。備當拱聽明誨。」孔明曰：「亮久樂耕鋤，懶於應世，不能奉命。」<span class="jiazhu">此孔明於決策之後忽然不肯出山，又作一折。</span>玄德泣曰：「先生不出，如蒼生何！」言畢，淚沾袍袖，衣襟盡濕。<span class="jiazhu">前至水鏡莊上衣襟盡濕，今在臥龍莊上衣襟亦盡濕。前之濕是水，今之濕是淚。前遇難而不淚，今爲求賢而反淚者：前不爲一身而落淚，今則爲蒼生而淚也。</span>孔明見其意甚誠，乃曰：「將軍既不相棄，願效犬馬之勞。」玄德大喜，遂命關、張入，拜獻金帛禮物。孔明固辭不受。<span class="jiazhu">孔明不肯受聘，又作一折。</span>玄德曰：「此非聘大賢之禮，但表劉備寸心耳。」孔明方受。<span class="jiazhu">此因玄德又懇而孔明方受，又作一收。</span>於是玄德等在莊中共宿一宵。<span class="jiazhu">前宿水鏡莊上，爲想伏龍、鳳雛，一夜睡不著。今此夜與前不同，定然睡著矣。</span>次日，諸葛均回，孔明囑付曰：「吾受劉皇叔三顧之恩，不容不出。汝可躬耕於此，勿得荒蕪田畝。待我功成之日，即當歸隱。」<span class="jiazhu">方出山便思退步，是真淡泊寧靜之人。</span>後人有詩歎曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	身未升騰思退步，功成應憶去時言。<br/>
	只因先主丁寧後，星落秋風五丈原。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	又有古風一篇曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	高皇手提三尺雪，芒碭白蛇夜流血。<br/>
	平秦滅楚入咸陽，二百年前幾斷絕。<br/>
	大哉光武興洛陽，傳至桓靈又崩裂。<br/>
	獻帝遷都幸許昌，紛紛四海生豪傑。<br/>
	曹操專權得天時，江東孫氏開鴻業。<br/>
	孤窮玄德走天下，獨居新野愁民危。<br/>
	南陽臥龍有大志，腹內雄兵分正奇。<br/>
	只因徐庶臨行語，茅廬三顧心相知。<br/>
	先生爾時年三九，<span class="jiazhu">亮出山時，年方二十七歲。</span>收拾琴書離隴畝。<br/>
	先取荊州後取川，大展經綸補天手。<br/>
	縱橫舌上鼓風雷，談笑胸中換星斗。<br/>
	龍驤虎視安乾坤，萬古千秋名不朽！
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	玄德等三人別了諸葛均，與孔明同歸新野。玄德待孔明如師，食則同桌，寢則同榻，終日共論天下之事，孔明曰：「曹操於冀州作玄武池以練水軍，必有侵江南之意。可密令人過江探聽虛實。」玄德從之，使人往江東探聽。<span class="jiazhu">下文將敘東吳事，此乃過枝接葉處。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說孫權自孫策死後，據住江東，承父兄基業，廣納賢士，開賓館於吳會，命顧雍、張紘延接四方賓客。<span class="jiazhu">方寫玄德求賢，又接寫孫權好士。</span>連年以來，你我相薦。時有會稽闞澤字德潤、彭城嚴畯字曼才、沛縣薛綜字敬文、汝陽程秉字德樞、吳郡朱桓字休穆、陸績字公紀、吳人張溫字惠恕、<span class="jiazhu">張溫有二：前董卓所殺之張溫，乃洛陽張溫；此張溫則吳郡張溫。</span>會稽駱統字公緒、烏程吾粲字孔休：此數人皆至江東，孫權敬禮甚厚。又得良將數人，乃汝南呂蒙字子明、吳郡陸遜字伯言、琅琊徐盛字文向、東郡潘璋字文珪、廬江丁奉字承淵。文武諸人，共相輔佐，由此江東稱得人之盛。<span class="jiazhu">方寫玄德得一賢，接寫孫權得多士。○程普、黃蓋、周泰、韓當則孫堅所得；周瑜、張紹、張紘、虞翻、太史慈等則孫策所得。若魯肅、諸葛瑾、顧雍則孫權初立時所得；今闞澤、呂蒙等數人又獨後至。前分敘，此總敘，或詳或略，筆法各妙。</span>建安七年，曹操破袁紹，遣使往江東，命孫權遣子入朝隨駕。<span class="jiazhu">袁術欲使呂布質女，曹操欲使孫權質子，一樣意思。</span>權猶豫未決。吳太夫人命周瑜、張昭等面議。張昭曰：「操欲令我遣子入朝，是牽制諸侯之法也。然若不令去，恐其興兵下江東，勢必危矣。」<span class="jiazhu">既知遣質之爲牽制，而又憂不遣質之將危，是首鼠兩端之語。</span>周瑜曰：「將軍承父兄餘資，兼六郡之眾，兵精糧足，將士用命，有何逼迫而欲送質於人？質一入，不得不與曹氏連和；彼有命召，不得不往：如此則見制於人也。不如勿遣，徐觀其變，別以良策禦之。」<span class="jiazhu">孔明爲玄德畫策，只數語決疑；周瑜爲孫權畫策，亦只數語決疑。</span>吳太夫人曰：「公瑾之言是也。」權遂從其言，謝使者，不遣子。自此曹操有下江南之意；但正值北方未寧，無暇南征。<span class="jiazhu">輕按下曹操，再接敘東吳。</span>建安八年十一月，孫權引兵伐黃祖，戰於大江之中，祖軍敗績。權部將凌操，輕舟當先，殺入夏口，被黃祖部將甘寧一箭射死。凌操子淩統，時年方十五歲，奮力往奪父屍而歸。<span class="jiazhu">前孫策求父屍，今淩統奪父屍，遙遙相對。</span>權見風色不利，收軍還東吳。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說孫權弟孫翊，爲丹陽太守，翊性剛好酒，醉後嘗鞭撻士卒。<span class="jiazhu">前則有宋憲、魏續之叛呂布，後則有范疆、張達之刺張飛，皆爲此也。</span>丹陽督將嬀覽、郡丞戴員二人，常有殺翊之心，乃與翊從人邊洪結爲心腹，共謀殺翊。時諸將縣令皆集丹陽，翊設宴相待。翊妻徐氏美而慧，極善卜<span class="shu-ming">易</span>。<span class="jiazhu">女先生起課則有之矣，美夫人起課是所僅見。</span>是日卜一卦，其象大凶，勸翊勿出會客。翊不從，<span class="jiazhu">不聽婦言，本是好處；不聽慧夫人言，卻是蠢處。不信卜，只是莽處；不信慧夫人卜，卻是俗處。</span>遂與眾大會。至晚席散，邊洪帶刀跟出門外，即抽刀砍死孫翊。嬀覽、戴員乃歸罪邊洪，斬之於市。<span class="jiazhu">與後文司馬昭之歸罪成濟，正復相同。</span>二人乘勢擄翊家資侍妾。嬀覽見徐氏美貌，乃謂之曰：「吾爲汝夫報仇，汝當從我；不從則死。」徐氏曰：「夫死未幾，不忍便相從；可待至晦日，設祭除服，然後成親未遲。」<span class="jiazhu">既不從，又不死，權變之極。</span>覽從之。徐氏乃密召孫翊心腹舊將孫高、傅嬰二人入府，泣告曰：<span class="jiazhu">對嬀覽不泣，對孫、高二人則泣，權變之極。</span>「先夫在日，常言二公忠義。今嬀、戴二賊，謀殺我夫，只歸罪邊洪，將我家資童婢盡皆分去。嬀覽又欲強佔妾身，妾已詐許之，以安其心。二將軍可差人星夜報知吳侯，一面設密計以圖二賊，雪此仇辱，生死銜恩！」言畢再拜。孫高、傅嬰皆泣曰：「我等平日感府君恩遇，今日所以不即死難者，正欲爲復仇計耳。<span class="jiazhu">此二語即徐氏之意。</span>夫人所命，敢不效力！」於是密遣心腹使者往報孫權。至晦日，徐氏先召孫、傅二人，伏於密室幃幕之中，<span class="jiazhu">今之婦人，有丈夫新死而學徐氏之設人於幃幕者矣，吾不知其有何仇之欲報而爲此設伏也。</span>然後設祭於堂上。祭畢，即除去孝服，沐浴熏香，濃妝豔裹，言笑自若。<span class="jiazhu">今之婦人，有丈夫新死而學徐氏之濃妝豔裹、言笑自若者矣，我不知其有何仇之欲報而爲此權詐也。○古之寡婦，濃妝豔裹、言笑自若是假，披麻戴孝、掩面長號是真；今之寡婦，濃妝豔裹、言笑自若是真，披麻戴孝、掩面長號是假。古今之不相及，<span class="shu-ming">柏舟</span>之詩、<span class="shu-ming">黃鵠</span>之詠，其不可復作乎！</span>嬀覽聞之甚喜。至夜，徐氏遺婢妾請覽入府，<span class="jiazhu">倒先去請，權變之極。</span>設席堂中飲酒。飲既醉，徐氏乃邀覽入密室。覽喜，乘醉而入。徐氏大呼曰：「孫、傅二將軍何在！」二人即從幃幕中持刀躍出。嬀覽措手不及，被傅嬰一刀砍倒在地，孫高再復一刀，登時殺死。<span class="jiazhu">不殺之於席間，而殺之於密室者，恐戴員知之而不來故也。精細之極。</span>徐氏復傳請戴員赴宴。<span class="jiazhu">何等機智。</span>員入府來，至堂中，亦被孫、傅二將所殺。<span class="jiazhu">一殺之於密室，一殺之於堂中，各自一樣殺法，妙甚。</span>一面使人誅戮二賊家小及其餘黨。<span class="jiazhu">更是快暢。</span>徐氏遂重穿孝服，<span class="jiazhu"><span class="shu-ming">周書</span>曰「王釋冕，反喪服。」蓋暫時從吉云。</span>將嬀覽、戴員首級祭於孫翊靈前。<span class="jiazhu">此方是真正設祭。</span>不一日，孫權自領軍馬至丹陽，見徐氏已殺嬀、戴二賊，<span class="jiazhu">比及孫權兵到，女將早已殺賊矣。其卜<span class="shu-ming">易</span>則知是女先生，其用兵則是女軍師。</span>乃封孫高、傅嬰爲牙門將，令守丹陽，取徐氏歸家養老。江東人無不稱徐氏之德。後人有詩贊曰：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	才節雙全世所無，奸回一旦受摧鋤。<br/>
	庸臣從賊忠臣死，不及東吳女丈夫。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	且說東吳各處山賊，盡皆平復。大江之中，有戰船七千餘隻。孫權拜周瑜爲大都督，總統江東水陸軍馬。<span class="jiazhu">爲後赤壁鏖兵伏線。</span>建安十二年，冬十月，權母吳太夫人病危，召周瑜、張昭二人至，謂曰：「我本吳人，幼亡父母，與弟吳景徒居越中。後嫁與孫氏，生四子。長子策生時，吾夢月入懷；後生次子權，又夢日入懷。<span class="jiazhu">日勝於月，爲後孫權稱帝伏線。○劉禪之母夢斗，即敘於其母分娩之初；孫權之母夢日，補敘於其母臨終之。敘法各變，妙甚。</span>卜者云：『夢日月入懷者，其子大貴。』不幸策早喪，今將江東基業付權。望公等同心助之，吾死不朽矣！」又囑權曰：「汝事子布、公瑾以師傅之禮，不可怠慢。吾妹與我共嫁汝父，則亦汝之母也。吾死之後，事吾妹如事我。汝妹亦當恩養，擇佳婿以嫁之。」<span class="jiazhu">爲後玄德入贅伏線。○看他先囑其臣，後囑其子；及其囑子之言，又先囑其以師傅之禮待臣，而後及其妹與女：蓋先公而後私，先尊賢而後親親也。何東吳奇女子之多乎！</span>言訖遂終。孫權哀哭，具喪葬之禮，自不必說。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	至來年春，孫權商議欲伐黃祖。張昭曰：「居喪未及期年，不可動兵。」周瑜曰：「報仇雪恨，何待期年？」<span class="jiazhu">伐人之喪不可，喪中伐人亦不可；然以報父仇則無不可也。若論報仇，正當服縞素而興師，何待服除之有！張昭之見，往往不及周瑜。</span>權猶豫未定。適平北都尉呂蒙入見，告權曰：「某把龍湫水口，忽有黃祖部將甘寧來降。某細詢之，寧字興霸，巴郡臨江人也，頗通書史，有氣力，好遊俠。嘗招合亡命，縱橫於江湖之中，腰懸銅鈴，人聽鈴聲，盡皆避之。<span class="jiazhu">響馬賊有響箭，響船賊亦有響鈴。然則賊之不響者，必無用之賊也。</span>又嘗以西川錦作帆幔，時人皆稱爲『錦帆賊』。<span class="jiazhu">賊以「錦帆」爲名，其賊甚趣。不唱「大江東」，卻唱「錦帆開」矣。</span>後悔前非，改行從善，引眾投劉表。見表不能成事，即欲來投東吳，卻被黃祖留住在夏口。前東吳破祖時，祖得甘寧之力，救回夏口，乃待寧甚薄。都督蘇飛屢薦寧於祖，祖曰：『寧乃劫江之賊，豈可重用？』<span class="jiazhu">周倉起於黃巾，而關公用爲親隨，甘寧起於劫江，而黃祖不肯用爲心腹。君子用人最是通融，小人用人偏極拘執。</span>寧因此懷恨。<span class="jiazhu">爲後殺黃祖伏線。</span>蘇飛知其意，乃置酒邀寧到家，謂之曰：『吾薦公數次，奈主公不能用。日月逾邁，人生幾何，宜自遠圖。吾當保公爲鄂縣長，自作去就之計。』<span class="jiazhu">蘇飛之薦甘寧於黃祖，爲甘寧也，非爲黃祖也。若爲黃祖，則當告祖曰：『不重用則殺之，勿以資敵國。』何乃導之入吳耶？飛之爲友謀則忠矣，爲主謀則不忠。</span>寧因此得過夏口，欲投江東，恐江東恨其救黃祖殺凌操之事。某具言主公求賢若渴，不記舊恨；況各爲其主，又何恨焉？寧欣然引眾渡江，來見主公。乞鈞旨定奪。」<span class="jiazhu">甘寧一段來歷，不向黃祖一邊敘去，卻向呂蒙口內述來，最是省筆。</span>孫權大喜曰：「吾得興霸，破黃祖必矣。」遂命呂蒙引甘寧入見。參拜已畢，權曰：「興霸來此，大獲我心，豈有記恨之理？<span class="jiazhu">黃祖不錄甘寧之力，孫權不記甘寧之怨，彼此正相反。</span>請無懷疑。願教我以破黃祖之策。」寧曰：「今漢祚日危，曹操終必篡竊。南荊之地操所必爭也。劉表無遠慮，其子又愚劣，不能承業傳基，明公宜早圖之；若遲，則操先圖之矣。<span class="jiazhu">孔明勸玄德取荊州，甘寧亦勸孫權取荊州。</span>今宜先取黃祖。祖今年老昏邁，務於貨利；侵求吏民，人心皆怨；戰具不修，軍無法律。明公若往攻之，其勢必破。既破祖軍，鼓行而西，據楚關而圖巴、蜀，霸業可定也。」<span class="jiazhu">孔明勸玄德取巴、蜀，甘寧亦勸孫勸取巴、蜀。○如此見識，豈得以劫江之賊目之耶？</span>孫權曰：「此金玉之論也。」遂命周瑜爲大都督，總水陸軍兵；呂蒙爲前部先鋒，董襲與甘寧爲副將；權自領大軍十萬，征討黃祖。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	細作探知，報至江夏。黃祖急聚眾商議，令蘇飛爲大將，陳就、鄧龍爲先鋒，盡起江夏之兵迎敵。陳就、鄧龍各引一隊艨艟截住沔口，艨艟上各設強弓硬弩千餘張，將大索繫定艨艟於水面上。<span class="jiazhu">後文曹操之船用連環，此處黃祖之船用貫索。環不可斷，索則可斷也。</span>東吳兵至，艨艟上鼓響，弓弩齊發，兵不敢進，約退數里水面。甘寧謂董襲曰：「事已至此，不得不進。」乃選小船百餘隻，每船用精兵五十人，二十人撐船，三十人各披衣甲，手執鋼刀。不避矢石，直至艨艟傍邊，砍斷大索，艨艟遂橫。<span class="jiazhu">本是貫索勾陳，卻遇了天煞白虎；本欲乘風破浪，卻做了野渡橫舟。爲之一笑。</span>甘寧飛上艨艟，將鄧龍砍死。陳就棄船而走。呂蒙見了，跳下小船，自舉櫓棹，直入船隊，放火燒船。陳就急待上岸，呂蒙捨命趕到跟前，當胸一刀砍翻。<span class="jiazhu">以上寫水軍戰功。</span>比及蘇飛引軍於岸上接應時，東吳諸將一齊上岸，勢不可當。祖軍大敗。蘇飛落荒而走，正遇東吳大將潘璋，兩馬相交，戰不數合，被璋生擒過去，徑至船中來見孫權。<span class="jiazhu">以上寫陸路戰功。</span>權命左右以檻車囚之，待活捉黃祖，一并誅戮。催動三軍，不分晝夜，攻打夏口。正是：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	只因不用錦帆賊，至令衝開大索船。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	不知黃祖勝負如何，且看下文分解。
</p>
</div></body></html>