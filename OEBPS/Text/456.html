<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第八十回　曹丕廢帝篡炎劉　漢王正位續大統</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu5">
	第八十回　曹丕廢帝篡炎劉
	漢王正位續大統
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	三代以後，學湯、武之征誅則是，學舜、禹之受禪則非，蓋征誅可學，而受禪不可學也。漢高學湯、武，雖未必遂可湯、武，而猶不失爲堂堂之陣，正正之旗。若夫受禪之舉，一學之而謬者有王莽，再學之而謬者有曹丕。彼但知舜、禹之事，而不知舜、禹之所以行其事者耳。舜、禹之事，行之以舜、禹之心。後人乃以羿、浞之心，而欲行舜、禹之事；居堯宮而逼堯子，奪舜璽而逼舜禪，天下有如是之舜，如是之禹哉？
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	有妖孽而爲禎祥者，口九年之水開聖帝，七年之旱啟賢王是也。有禎祥而爲妖孽者，如魯桓公之書大有，魯哀公之志獲麟是也。不當瑞而瑞，即謂之妖；不當祥而祥，即謂之孽。麟鳳黃龍，非曹丕受命之禎，乃獻帝失國之兆。然則麟也、鳳也、龍也，直等之青蛇之墮、雌雞之化而已矣。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	觀曹丕受禪之時，有怪風之警，而知天心之未嘗不與人心合也。人有心，天亦有心。人心不與魏，豈天心獨與魏哉？然不與魏者天心也，不與魏而終不能禁魏之篡者，天數也。不獨人不能違數，即天亦不能自違其數。數不可憑，而福善禍淫之心則可憑。紫陽<span class="shu-ming">綱目</span>不以魏爲正統，蓋不以天數與之，還以天心之合乎人心者奪之耳。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	漢高之返沛縣，有<span class="shu-ming">大風</span>之歌，此漢初之雄風也。獻帝之禪許昌，有怪風之變，此漢末之悲風也。風在漢初而雄，在漢末而悲，同一風而有盛衰之異焉。雖然，風至漢末，風斯息矣，漢末安得有風？當仍歸之高祖在天之靈可也。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	呂雉王產、祿，而劉幾化呂；武曌寵三思，而周幾代唐。若曹后者，誠過之矣。曹后之罵曹丕，比之王后之罵王莽，庶幾相似乎？然以后之貴而貴其族者，王后也；以族之貴而貴爲后者，曹后也。族以后之故而得貴，則后之斥之也易；后因族之故而得立，則后之不黨其族也難。推曹后之心，使其身非曹操之所出，我知其必與父兄同謀討賊，如伏后、董妃之事耳。伏完有女而曹操亦有女，董承有妹而曹丕亦有妹。曹后之賢，殆將與伏后、董妃并列爲三雲。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	玄德帝成都，曹丕帝洛陽，同一帝也，而史家予玄德，而不予曹丕者，正與僭之異也。若論玄德之取西川，則以劉奪劉，或以爲逆取而順守；若論玄德之即帝位，則以劉繼劉，直是順取而順守矣。所可議者，續高、光之業而不墜其統，固所以尊祖；乃納劉瑁之妻而立之爲后，似不免於賓祖。君子於此，不能無遺憾焉。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	玄德之稱漢中王也，在曹操稱魏王之後。夫曹氏可王，而劉氏獨不可王乎？非劉氏而王者，高祖有禁，即以獻帝臨之，曹可奪而劉可予也。玄德之即帝位也，在曹丕篡帝位之後。夫丕可以篡漢，而帝室之冑反不可以繼漢乎？丕篡之，而玄德繼之，是獻帝廢而未廢也。「宋」之司馬氏，乃帝魏而寇蜀，吾不知其作何解？
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說華歆等一班文武，入見獻帝。歆奏曰：「伏睹魏王自登位以來，德布四方，仁及萬物，越古超今，雖唐、虞無以過此。<span class="jiazhu">語語寒心。</span>群臣會議，言漢祚已終，望陛下效堯、舜之道，以山川社稷禪與魏王，上合天心，下合民意，則陛下安享清閒之福，祖宗幸甚！生靈幸甚！臣等議定，特來奏請。」<span class="jiazhu">東吳討一荊州，關公且不許，華歆卻把一皇帝輕輕討去。</span>帝聞奏大驚，半晌無言，覷百官而哭曰：「朕想高祖提三尺劍斬蛇起義，平秦滅楚，創造基業，世統相傳四百年矣。朕雖不才，初無過惡，安忍將祖宗大業等閒棄了？汝百官再從公計議。」<span class="jiazhu">議便不妥。</span>華歆引李伏、許芝近前奏曰：「陛下若不信，可問此二人。」李伏奏曰：「自魏王即位以來，麒麟降生，鳳凰來儀，黃龍出現，嘉禾蔚生，甘露下降，此是上天示瑞，魏當代漢之象也。」<span class="jiazhu">何不竟指青龍見坐、雌雉化雄之災異以爲言乎？</span>許芝又奏曰：「臣等職掌司天，夜觀乾象，見炎漢氣數已終，陛下帝星隱匿不明；魏國乾象，極天察地，言之難盡。更兼上應圖讖，其讖曰：『鬼在邊，委相連；當代漢，無可言。言在東，午在西；兩日并光上下移。』以此論之，陛下可早禪位。『鬼在邊，委相連』，是魏字也；『言在東，午在西』，乃許字也；『兩日并光上下移』，乃昌字也。此是魏在許昌應受漢禪也。願陛下察之。」<span class="jiazhu">此等圖讖，想亦華歆等捏造耳。</span>帝曰：「祥瑞圖讖，皆虛妄之事；奈何以虛妄之事，而遽欲朕舍祖宗之基業乎？」王朗奏曰：「自古以來，有興必有廢，有盛必有衰，豈有不亡之國、不敗之家乎？漢室相傳四百餘年，延至陛下氣數已盡，宜早退避，不可遲疑；遲則生變矣！」<span class="jiazhu">未聞當日皋、夔、稷、契如此苦勸唐堯。</span>帝大哭，入後殿去了。百官哂笑而退。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	次日，官僚又集於大殿，令宦官入請獻帝。帝憂懼不敢出。曹后曰：「百官請陛下設朝，陛下何故推阻？」帝泣曰：「汝兄欲篡位，令百官相逼，朕故不出。」曹后大怒曰：「吾兄奈何爲此亂逆之事耶！」<span class="jiazhu">曹后深明大義，不是女生外向。</span>言未已，只見曹洪、曹休帶劍而入，請帝出殿。曹后大罵曰：「俱是汝等亂賊，希圖富貴，共造逆謀！吾父功蓋寰區，威震天下，然且不敢篡竊神器。今吾兄嗣位未幾，輒思篡漢，皇天必不祚爾！」<span class="jiazhu">比孫夫人之叱吳將更爲激烈，不意曹瞞老賊卻有如此一位賢女。</span>言罷，痛哭入宮。左右侍者，皆歔欷流涕。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	曹洪、曹休力請獻帝出殿。帝被逼不過，只得更衣出前殿。華歆奏曰：「陛下可依臣等昨日之議，免遭大禍。」<span class="jiazhu">四岳薦舜，未聞有此恐唬語。</span>帝痛哭曰：「卿等皆食漢祿久矣；中間多有漢朝功臣子孫，何忍作此不臣之事？」<span class="jiazhu">月正元日未聞唐堯如此苦告四嶽。</span>歆曰：「陛下若不從眾議，恐旦夕蕭牆禍起，非臣等不忠於陛下也。」帝曰：「誰敢弒朕耶？」歆厲聲曰：「天下之人，皆知陛下無人君之福，以致四方大亂。若非魏王在朝，弒陛下者，何止一人？陛下尚不知恩報德，直欲令天下人共伐陛下耶？」<span class="jiazhu">使管寧而在，不但割席，當割其舌；不但分坐，當分其屍矣。</span>帝大驚，拂袖而起。王朗以目視華歆。歆縱步向前，扯住龍袍，變色而言曰：「許與不許，早發一言！」<span class="jiazhu">露出昔日破壁面孔</span>。帝戰慄不能言。曹洪、曹休拔劍大呼曰：「符寶郎何在？」祖弼應聲出曰：「符寶郎在此！」曹洪索要玉璽。祖弼叱曰：「玉璽乃天子之寶，安得擅索！」<span class="jiazhu">忠臣國之寶也，符寶非寶，祖弼是寶。</span>洪喝令武士推出斬之。祖弼大罵不絕口而死。後人有詩贊曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	奸宄專權漢室亡，詐稱禪位效虞唐。<br/>
	滿朝百辟皆尊魏，僅見忠臣符寶郎。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	帝顫慄不已。只見階下披甲持戈數百餘人，皆是魏兵。帝泣謂群臣曰：「朕願將天下禪於魏王，幸留殘喘，以終天年。」賈詡曰：「魏王必不負陛下。陛下可急降詔，以安眾心。」<span class="jiazhu">非安眾心，乃安一身耳。</span>帝只得令陳群草禪國之詔，令華歆齎捧詔璽，引百官直至魏王宮獻納。<span class="jiazhu">本是天子所賜，乃曰獻納，可歎。</span>曹丕大喜。開讀詔曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	朕在位三十二年，遭天下蕩覆，幸賴祖宗之靈，危而復存。<span class="jiazhu">原非大臣之力。</span>然今仰瞻天象，俯察民心，炎精之數既終，行運在乎曹氏。是以前王既樹神武之跡，今王又光耀明德，以應其期。歷數昭明，信可知矣。夫大道之行，天下爲公。唐堯不私於厥子，而名播於無窮，朕竊慕焉，今其追踵堯典，禪位於丞相魏王。王其毋辭！
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	曹丕聽畢，便欲受詔。司馬懿諫曰：「不可。雖然詔璽已至，殿下宜且上表謙辭，以絕天下之謗。」<span class="jiazhu">天下難欺，與其詐讓不如從直。</span>丕從之，令王朗作表，自稱德薄，請別求大賢以嗣天位。<span class="jiazhu">不曰天位不可讓，而曰別求大賢，便是欲天子避位之意。</span>帝覽表，心甚驚疑，謂群臣曰：「魏王謙遜，如之奈何？」<span class="jiazhu">天子若信老實，不更與他，看他如何再詐。</span>華歆曰：「昔魏武王受王爵之時，三辭而詔不許，然後受之。<span class="jiazhu">此是家傳奸詐衣缽。</span>今陛下可再降詔，魏王自當允從。」<span class="jiazhu">子效父之詐，臣導君以詐，真堪羞殺。</span>帝不得已，又令桓階草詔，遣高廟使張音持節奉璽至魏王宮。曹丕開讀。詔曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	諮爾魏王，上書謙讓。朕竊爲漢道陵遲，爲日已久；幸賴武王操，德膺符運，奮揚神武，芟除兇暴，清定區夏。今王丕纘承前緒，至德光昭，聲教被四海，仁風扇八區。天之歷數，實在爾躬。昔虞舜有大功二十，而放勳禪以天下；大禹有疏導之績，而重華禪以帝位。漢承堯運，有傳聖之義，加順靈袛，紹天明命，使行御史大夫張音，持節奉皇帝璽綬，王其受之。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	曹丕接詔欣喜，謂賈詡曰：「雖二次有詔，然終恐天下後世，不免篡竊之名也。」<span class="jiazhu">既畏此名，何如不做。</span>詡曰：「此事極易，可再命張音齎回璽綬，卻教華歆令漢帝築一壇，名受禪壇。<span class="jiazhu">前李肅賺董卓，曾言築受禪臺矣。有前之虛禪，乃有此之即真。</span>擇吉日良辰，集大小公卿盡到壇下，令天子親奉璽綬，禪天下與王。<span class="jiazhu">差人送來不算，卻要天子親自送來。</span>便可以釋群疑而絕眾議矣。」丕大喜，即令張音齎回璽綬，仍作表謙辭。音回奏獻帝。帝問群臣曰：「魏王又讓，其意若何？」<span class="jiazhu">若天子第二次竟做假呆，曹丕將如之何？</span>華歆奏曰：「陛下可築一壇，名曰受禪壇，集公卿庶民，明白禪位。<span class="jiazhu">到底不明不白。</span>則陛下子子孫孫，必蒙魏恩矣。」帝從之，乃遣太常院官，卜地於繁陽，築起三層高壇，擇於十月庚午日寅時禪讓。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	至期獻帝請魏王曹丕登壇受禪，壇下集大小官僚四百餘員，禦林虎賁禁軍三十餘萬。<span class="jiazhu">眾目昭章，其罪愈著。</span>帝親捧玉璽奉曹丕。丕受之。壇下群臣跪聽冊曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	諮爾魏王！昔者唐堯禪位於虞舜，舜亦以命禹：天命不於常，惟歸有德。漢道陵遲，世失其序；降及朕躬，大亂滋昏，群凶恣逆，宇內顛覆。賴武王神武，拯茲難於四方，惟清區夏，以保綏我宗廟；豈予一人獲乂，俾九服實受其賜。今王欽承前緒，光於乃德；恢文武之大業，昭爾考之弘烈。皇靈降瑞，人神告征；誕惟亮采，師錫朕命。僉曰：爾度克協於虞舜，用率我唐典，敬遜爾位。於戲！天之歷數在爾躬，君其袛順大禮，饗萬國以肅承天命！
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	讀冊已畢，魏王曹丕即受入殿大禮，登了帝位。賈詡引大小官僚朝於臺下。改延康元年爲黃初元年，<span class="jiazhu">張角所雲「黃天當立」，於此始驗。</span>國號大魏。丕即傳旨，大赦天下。諡父曹操爲太祖武皇帝。華歆奏曰：「天無二日，民無二主。漢帝既禪天下，理宜退就藩服。乞降明旨，安置劉氏於何地？」言訖扶獻帝跪於臺下聽旨。<span class="jiazhu">堯率諸侯北面而朝之，方信不是齊東之語。</span>丕降旨封帝爲山陽公，即日便行。華歆按劍，指帝厲聲而言曰：「立一帝，廢一帝，古之常道！今上仁慈，不忍加害，封汝爲山陽公。今日便行，非宣召不許入朝！」<span class="jiazhu">龍頭之惡，一至於此。追原舜、蹠之分，只在拾金一刻。</span>獻帝含淚拜謝，上馬而去。臺下軍民人等見之，傷感不已。<span class="jiazhu">旁寫一筆，見獻帝之難堪。</span>丕謂群臣曰：「舜、禹之事，朕知之矣！」<span class="jiazhu">天下有如此舜、禹乎？</span>群臣皆呼萬歲。後人觀此受禪壇，有詩歎曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	兩漢經營事頗難，一朝失卻舊江山。<br/>
	黃初欲學唐虞事，司馬將來作樣看。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	百官請曹丕答謝天地。丕方下拜，忽然臺前捲起一陣怪風，飛砂走石，急如驟雨，對面不見；壇上火燭，盡皆吹滅。<span class="jiazhu">此亦是祥瑞耶？虞舜當日四方風動，恐未必如此風也。</span>丕驚倒於臺上，百官急救下臺，半晌方醒。<span class="jiazhu">「烈風雷雨弗迷」，丕何以不如舜。</span>侍臣扶入宮中，數日不能設朝。後病稍可，方出殿受群臣朝賀。封華歆爲司徒，王朗爲司空，大小官僚一一升賞。不疾未痊，疑許昌宮室多妖。<span class="jiazhu">曹操之疾既疑洛陽有鬼，曹丕之疾又疑許昌多妖。究竟何鬼何妖？不過因操奸如鬼，故以鬼召鬼；丕惡如妖，故以妖召妖耳。</span>乃自許昌幸洛陽，大建宮室。<span class="jiazhu">以上按下曹丕，以下接敘先主。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	早有人到成都，報說曹丕自立爲大魏皇帝，於洛陽蓋造宮殿；且傳言漢帝已遇害。<span class="jiazhu">此傳言之誤。按獻帝癈爲山陽公者十五年，至曹睿青龍二年始卒。</span>漢中王聞知，痛哭終日。下令百官掛孝，遙望設祭，上尊諡曰「孝湣皇帝」。玄德因此憂慮，致染成疾，不能理事，政務皆託與孔明。孔明與太傅許靖、光祿大夫譙周商議，言天下不可一日無君，欲尊漢中王爲帝。<span class="jiazhu">放下先主，接敘孔明，爲即帝位鬥筍。</span>譙周曰：「近有祥風慶雲之瑞；成都西北角有黃氣數十丈沖霄而起；帝星見於畢、胃、昴之分，煌煌如月。此正應漢中王當即帝位，以繼漢統，更復何疑？」<span class="jiazhu">孔明但言人事，誰周兼言天象。</span>於是孔明與許靖，引大小官僚上表，請漢中王即皇帝位。漢中王覽表，大驚曰：「卿等欲陷孤爲不忠不義之人耶？」孔明奏曰：「非也。曹丕篡漢自立，王上乃漢室苗裔，理合繼統以延漢祀。」漢中王勃然變色曰：「孤豈效逆賊所爲！」拂袖而起，入於後宮。<span class="jiazhu">曹丕逼勒天子之詔，先主不受群臣之表，相去甚遠。</span>眾官皆散。三日後，孔明又引眾官入朝，請漢中王出。眾皆拜伏於前。許靖奏曰：「今漢天子已被曹丕所弒，王上不即帝位，興師討逆，不得爲忠義也。今天下無不欲王上爲君，爲孝湣皇帝雪恨。若不從臣等所議，是失民望矣。」<span class="jiazhu">不以大德推之，而以大義則之，善於勸進。</span>漢中王曰：「孤雖是景帝之孫，并未有德澤以布於民；今一旦自立爲帝，與篡竊何異？」<span class="jiazhu">不言義不當立，但言德不堪受，漸漸相近。</span>孔明苦勸數次，漢中王堅執不從。孔明乃設一計，謂眾官曰：「如此如此。」於是孔明託病不出。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	漢中王聞孔明病篤，親到府中，直入臥榻邊，問曰：「軍師所感何疾？」<span class="jiazhu">害著要立皇帝的病。</span>孔明答曰：「憂心如焚，命不久矣！」故作可駭之語。漢中王曰：「軍師所憂何事？」連問數次，孔明只推病重，瞑目不答。<span class="jiazhu">先是先主作難，此處卻是孔明作難。妙絕。</span>漢中王再三請問。孔明喟然歎曰：「臣自出茅廬，得遇大王，相隨至今，言聽計從；今幸大王有兩川之地，不負臣夙昔之言。目今曹丕篡位，漢祀將斬，文武官僚，咸欲奉大王爲帝，滅魏興劉，共圖功名；不想大王堅執不肯，眾官皆有怨心，不久必盡散矣。<span class="jiazhu">不以己動之，而以群臣動之。</span>若文武皆散，吳、魏來攻，兩川難保。臣安得不憂乎？」<span class="jiazhu">既以群臣動之，又以兩川動之。</span>漢中王曰：「吾非推阻，恐天下人議論耳。」<span class="jiazhu">不言己德不堪，但憂人心不服，比前又漸漸相近。</span>孔明曰：「聖人云：『名不正，則言不順。』今大王名正言順，有何可議？<span class="jiazhu">此言人事允宜。</span>豈不聞：『天與弗取，反受其咎？』」<span class="jiazhu">此言天命可受。</span>漢中王曰：「待軍師病可，行之未遲。」<span class="jiazhu">此句已是十分應承。</span>孔明聽罷，從榻上躍然而起，將屏風一擊，外面文武眾官皆入，拜伏於地曰：「王上既允，便請擇日以行大禮。」<span class="jiazhu">只露得一句口風，便被眾人拾去。</span>漢中王視之，乃是太傅許靖、安漢將軍糜竺、青衣侯向舉、陽泉侯劉豹、別駕趙祚、治中楊洪、議曹杜瓊、從事張爽、太常卿賴恭、光祿卿黃權、祭酒何曾、學士尹默、司業譙周、大司馬殷純、偏將軍張裔、少府王謀、昭文博士伊籍、從事郎秦宓等眾也。<span class="jiazhu">先聞其人，後詳其人，不想屏風之外，早有埋伏。</span>漢中王驚曰：「陷孤於不義，皆卿等也！」<span class="jiazhu">埋怨一句，實是應承。</span>孔明曰：「主上既允所請，便可築臺，擇吉恭行大禮。」<span class="jiazhu">核實一句，便難推調。</span>即時送漢中王還宮；一面令博士許慈、諫議郎孟光掌禮，築臺於成都武擔之南。諸事齊備，多官整設鑾駕，迎請漢中王登壇致祭。譙周在壇上高聲朗讀祭文曰：
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
	惟建安二十六年四月丙午朔，越十二日丁巳，皇帝備，敢昭告於皇天后土：漢有天下，歷數無疆。曩者王莽篡盜，光武皇帝震怒致誅，社稷復存。今曹操阻兵殘忍，戮殺主后，罪惡滔天；操子丕，載肆凶逆，竊據神器。群下將士，以爲漢祀墮廢，備宜延之，嗣武二祖，躬行天罰。備懼無德忝帝位，詢於庶民，外及遐荒君長。僉曰：天命不可以不答，祖業不可以久替，四海不可以無主。率土式望，在備一人。備畏天明命，又懼高、光之業將墜於地，謹擇吉日，登壇告祭，受皇帝璽綬，撫臨四方。惟神饗祚漢家，永綏歷服！<span class="jiazhu">魏家之詔欺人，漢家之文告天。語有三通，卻不是真；文止一篇，卻不是假。</span>
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	讀罷祭文，孔明率眾官恭上玉璽。漢中王受了，捧於壇上，再三推辭曰：「備無才德，請擇有才德者受之。」<span class="jiazhu">此讓雖是虛文，然與曹丕之讓不同。</span>孔明奏曰：「王上平定四海，功德昭於天下，況是大漢宗派，宜即正位。已祭告天神，復何讓焉！」文武各官皆呼萬歲，拜舞禮畢，改元章武元年。<span class="jiazhu">與曹丕一般改元，先主卻改得堂堂正正。</span>立妃吳氏爲皇后，長子劉禪爲太子；封次子劉永爲魯王，三子劉理爲梁王；封諸葛亮爲丞相，許靖爲司徒，大小官僚，一一升賞。大赦天下。兩川軍民，無不欣躍。<span class="jiazhu">一樣做皇帝，只此一語，曹丕卻輸與先主。</span>
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	次日設朝，文武官僚拜畢，列爲兩班。先主降詔曰：「朕自桃園與關、張結義，誓同生死。不幸二弟雲長，被東吳孫權所害；若不報仇，是負盟也。朕欲起傾國之兵，剪伐東吳，生擒逆賊，以雪此恨。」<span class="jiazhu">篡獻帝之仇更大於害關公之仇，乃先關公而後獻帝者，特以其事有先後耳。</span>言未畢，班內一人拜伏於階下，諫曰：「不可。」先主視之，乃虎威將軍趙雲也。正是：
</p>
<p class="margin2" id="p26"><a class="gg-link" href="#p26" onclick="return changeColor(this);"></a>
	君王未及行天討，臣下曾聞進直言。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	未知子龍所諫若何，且看下文分解。
</p>
</div></body></html>