<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第九十一回　祭瀘水漢相班師　伐中原武侯上表</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第九十一回　祭瀘水漢相班師
	伐中原武侯上表
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	觀伏波之顯聖，而知南人之信神，真有神；觀瀘水之夜哭，而知南人之信鬼，真有鬼也。雖然，明於天地之理者，不可惑於神怪。使鬼能作祟，何以猇亭七十餘萬之眾，不聞爲祟於林間，以阻陸生之駕；赤壁八十三萬之師，不聞爲祟於江上，以阻周郎之舟乎？若畏其鬼而祭之，則藤甲三萬人，孔明亦哀之矣，曷爲不祭盤蛇谷而獨祭瀘水也？所以然者，爲死於王事，理所當恤。非動於猖獗之足畏，而動忠義之可矜耳。且也曹操哭既死之典韋，以勸未死之典韋；武侯哭陣亡之蜀將，以勸未亡之蜀將。蓋不獨爲死者而不得不祭，亦爲生者而不得不祭雲。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	讀武侯祭瀘水一篇，而歎兵之不可輕用也。古人不得已而用兵，則有遣戍卒之詩，有勞還卒之詩，必備述其骨肉綢繆、室家繫戀之況。至於楊柳雨雪，蠨戶鹿場，無不代寫離憂，爲之永歎。其待生者且然，況既死乎？若爲上者不哀之，而使其人自哀之，則「死生契闊，與子成說」，<span class="shu-ming">衛風</span>所以悲也。「轉予於恤，有母屍饔」，<span class="shu-ming">祈父</span>所以怨也。誰無父母，提攜捧負，恐其不壽；誰無兄弟，如足如手；誰無妻子，如賓如友。嘗覽唐人<span class="shu-ming">從軍行</span>及諸<span class="shu-ming">塞上曲</span>，如「磧裏征人三十萬，一時回首月中看」，又如「可憐無定河邊骨，猶是深閨夢裏人」，其詞之痛，情之傷，有令人泫然泣下者。今武侯秋夜奠文，可以仿佛矣。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	兵固不可輕用，而有不得不用者，迫於討賊之義也。然伐魏所以討賊，平蠻豈亦以討賊乎？而伐魏之師，必在平蠻之後者何也？亦猶曹操之不滅呂布，則未敢謀袁紹；不滅袁紹，則未敢窺江南耳。不然而夫差爭長於橫池，勾踐已入於國；苻堅投鞭於淝水，慕容已襲其邦：豈非其明驗哉！且魏欲借蠻以攻蜀，則武侯之平蠻，即謂之代魏也可。平蠻即爲伐魏，則武侯之初伐魏，即謂之再伐魏也可。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	武侯北伐，而無南顧之憂，此武侯之所樂也。武侯外伐，而不免終於內顧之憂，此則武侯之所懼也。何也？平蠻之後，憂不在於南人，而憂乃在於後主也。試觀武侯<span class="shu-ming">出師</span>一篇曰：「臨表涕泣。」夫伐魏即伐魏耳，何用涕泣爲哉？正惟此日國事，實當危急存亡之際，而此日嗣主，方在醉生夢死之中。知子莫如父，惟「不可輔」之言，固已驗矣；豈知臣莫如君，而「自取之」之語，乃遂敢真蹈也？於是而身提重師，萬萬不可不去；而心牽鈍物，又萬萬不能少寬。因而切切開導，勤勤叮寧，一回如嚴父，一回如慈嫗。蓋先生此日此表之涕泣，固有甚難於嗣主者，非但爲漢賊之不兩立也。後日杜工部有詩云：「幹排雷雨猶力爭，根斷泉源豈天意。」正是此一副眼淚矣。今人但知此表爲討賊之義，而不知其爲戀主之忠，安得爲知武侯者耶？
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
<span class="shu-ming">周禮</span>閹人領之大宰，則外庭有制內庭之體，而內庭無侵外庭之權。武侯之教後主者，止在「宮中府中」一語。使宮中親而府中疏，遂至小人近而賢人遠，此桓、靈之所以失也。於六出祁山之前，早知有後主寵黃皓之事；在七擒孟獲之後，猶回顧桓、靈寵常侍之文。後事於此伏焉，前文又於此照焉。<span class="shu-ming">三國</span>一書，當以此回爲一大關鍵，一大章法。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	武侯<span class="shu-ming">出師</span>一表，固爲前後文之伏應。而馬謖反間之計，亦爲前後文之伏應也。何也？曹操欲立曹植而問賈詡，則在初稱魏王之時矣。「煮豆燃豆」之詩，則在曹丕初立時矣。三馬同槽，一夢於馬騰未死之前，一夢於曹操將死之日矣。而謖之行反間，言曹植之當立，則前文於此應也；言司馬氏之欲反，則後文又於此伏也。不但此也。好言天象者，莫如譙周。前稱天象以勸劉璋之出降，後復稱天象以勸劉禪之出降。而此回諫武侯之語，亦正與前後文相連屬雲。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	蜀使入吳，而有徐盛南徐之役，是雖吳之破魏，而實蜀之以吳破魏也。吳使入蜀，而有趙雲陽平之兵，是雖蜀之爲吳伐魏，而實蜀之爲漢伐魏也。然猶未大伸討賊之義也。<span class="shu-ming">綱目</span>書雲「漢丞相武鄉侯諸葛亮出師伐魏」，則討賊之義所由大伸者，斷自武侯出師始。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說孔明班師回國，孟獲率引大小洞主酋長及諸部落，羅拜相送。前軍至瀘水，時值九月秋天，<span class="jiazhu">與前五月渡瀘相應。</span>忽然陰雲布合，狂風驟起，兵不能渡，回報孔明。孔明遂問孟獲，獲曰：「此水原有猖神作禍，往來者必須祭之。」<span class="jiazhu">猖神者，蠻鬼也。</span>孔明曰：「用何物祭享？」獲曰：「舊時國中因猖神作禍，用七七四十九顆人頭并黑牛白羊祭之，自然風恬浪靜，更兼連年豐稔。」<span class="jiazhu">假使四十九個鬼又作禍，將奈何？</span>孔明曰：「吾今事已平定，安可妄殺一人？」遂自到瀘水岸邊觀看。果見陰風大起，波濤洶湧，人馬皆驚。<span class="jiazhu">再在武侯眼中一寫。</span>孔明甚疑，即尋土人問之。土人告說：「自丞相經過之後，夜夜只聞得水邊鬼哭神號。自黃昏直至天晚，哭聲不絕。瘴煙之內，陰鬼無數。<span class="jiazhu">又在土人口中補寫。</span>因此作禍，無人敢渡。」孔明曰：「此乃我之罪愆也。前者馬岱引蜀兵千餘，皆死於水中；<span class="jiazhu">照應八十八回中事。</span>更兼殺死南人，盡棄此處，狂魂怨鬼，不能解釋，以致如此。<span class="jiazhu">」往往鬼哭，天陰則聞「，方信李華<span class="shu-ming">吊古戰場文</span>不是虛話。</span>吾今晚當親自往祭。」土人曰：「須依舊例，殺四十九顆人頭爲祭，則怨鬼自散也。」<span class="jiazhu">如此則是以鬼祭鬼。</span>孔明曰：「本爲人死而成怨鬼，豈可又殺生人耶？<span class="jiazhu">若爲鬼殺人，而人又成鬼，是鬼與鬼相怨無已時也。</span>吾自有主意。」喚行廚宰殺牛馬，和麵爲劑，塑成人頭，內以牛羊等肉代之，名曰「饅頭」。<span class="jiazhu">是國法亦是佛法，今日和尚吃饅頭，恨不以此爲之。</span>當夜於瀘水岸上設香案，鋪祭物，列燈四十九盞，揚幡招魂；將饅頭等物，陳設於地。三更時分，孔明金冠鶴氅，親自臨祭，令董厥讀祭文。其文曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	維大漢建興三年秋九月一日，武鄉侯、領益州牧、丞相諸葛亮，謹陳祭儀，享於故歿王事蜀中將校及南人亡者陰魂曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	我大漢皇帝，威勝五霸，明繼三王。昨自遠方侵境，異俗起兵，縱蠆尾以興妖，盜狼心而逞亂。我奉王命，問罪遐荒；大舉貔貅，悉除螻蟻。雄軍雲集，狂寇冰消；纔聞破竹之聲，便是失猿之勢。但士卒兒郎，盡是九州豪傑；官僚將校，皆爲四海英雄。習武從戎，投明事主，莫不同申三令，共展七擒；齊堅奉國之誠，并效忠君之志。何期汝等偶失兵機，緣落奸計：或爲流矢所中，魂掩泉臺；或爲刀劍所傷，魄歸長夜。生則有勇，死則成名，今凱歌欲還，獻俘將及。汝等英靈尚在，祈禱必聞。隨我旌旗，逐我部曲，同回上國，各認本鄉，受骨肉之蒸嘗，領家人之祭祀；莫作他鄉之鬼，徒爲異域之魂。我當奏之天子，使汝等各家盡沾恩露，年給衣糧，月賜廩祿。用茲酬答，以慰汝心。至於本境土神，南方亡鬼，血食有常，憑依不遠。生者既凜天威，死者亦歸王化。想宜寧帖，毋致號陶。聊表丹誠，敬陳祭祀。嗚呼，哀哉！伏惟尚饗！
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	讀畢祭文，孔明放聲大哭，極其痛切，情動三軍，無不下淚。孟獲等眾，盡皆哭泣。只見愁雲怨霧之中，隱隱有數千鬼魂，皆隨風而散。<span class="jiazhu">恐今日和尚施食，倒無此等應驗。</span>於是孔明令左右將祭物盡棄於瀘水之中。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	次日，孔明引大軍俱到瀘水南岸，但見雲收霧散，風靜浪平。蜀兵安然盡渡瀘水。果然「鞭敲金鐙響，人唱凱歌還」。<span class="jiazhu">絕妙好辭。</span>行到永昌，孔明留王伉、呂凱守四郡；發付孟獲領眾自回，囑其勤政馭下，善撫居民，勿失農務。孟獲涕泣拜別而去。<span class="jiazhu">蠻子原有良心，若沒良心人，雖十擒十縱，亦不服也。</span>孔明自引大軍回成都。後主排鑾駕，出郭三十里迎接，下輦立於道傍，以侯孔明。<span class="jiazhu">與獻帝迎曹操相類，而君之誠僞既殊，臣之忠奸亦別。</span>孔明慌下車，伏道而言曰：「臣不能速平南方，使主上懷憂，臣之罪也。」後主扶起孔明，并車而回，設太平筵會，重賞三軍。自此遠邦進貢來朝者二百餘處。<span class="jiazhu">服者不但南人。</span>孔明奏准後主，將歿於王事者之家，一一優恤。人心歡悅，朝野清平。<span class="jiazhu">以上按下蜀漢一邊，以下再敘魏國一邊。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說魏主曹丕在位七年，即蜀漢建興四年也。丕先納夫人甄氏，即袁紹次子袁熙之婦，前破鄴城時所得。<span class="jiazhu">追應三十三回中事。</span>後生一子，名睿，字元仲，自幼聰明，丕甚愛之。後丕又納安平廣宗人郭永之女爲貴妃，甚有顏色。其父嘗曰：「吾女乃女中之王也。」故號爲「女王」。<span class="jiazhu">便有奪後之意。</span>自丕納爲貴妃，因甄夫人失寵，郭貴妃欲謀爲後，卻與幸臣張韜商議。時丕有疾，韜乃詐稱於甄夫人宮中掘得桐木偶人，上書天子年月日時，爲魘鎮之事。丕大怒，遂將甄夫人賜死，立郭貴妃爲後。<span class="jiazhu">郭後奪嫡，亦比於曹丕之篡位。</span>因無出，<span class="jiazhu">如此人自然絕嗣。</span>養曹睿爲己子。雖甚愛之，不立爲嗣。睿年至十五歲，弓馬熟嫻。當年春二月，丕帶睿出獵。行於山塢之間，趕出子母二鹿，丕一箭射倒母鹿，回觀小鹿馳於曹睿馬前。丕大呼曰：「吾兒何不射之？」睿在馬上泣告曰：「陛下已殺其母，臣安忍復殺其子？」<span class="jiazhu">曹操射鹿失君臣之禮，曹睿射鹿動母子之情，前後相對。</span>丕聞之，擲弓於地曰：「吾兒真仁德之主也！」於是遂封睿爲平原王。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	夏五月，丕感寒疾，醫治不痊，乃召中軍大將軍曹真、鎮軍大將軍陳群、撫軍大將軍司馬懿三人入寢宮。丕喚曹睿至，指謂曹真等曰：「今朕病已沉重，不能復生。此子年幼，卿等三人可善輔之，勿負朕心。」三人皆告曰：「陛下何出此言？臣等願竭力以事陛下，至千秋萬歲。」丕曰：「今年許昌城門無故自崩，乃不祥之兆，朕故自知必死也。」<span class="jiazhu">許昌災異，從曹丕口中補出。</span>正言間，內侍奏征東大將軍曹休入宮問安。<span class="jiazhu">三人召來，一人自來。</span>丕召入謂曰：「卿等皆國家柱石之臣也，若能同心輔朕之子，朕死亦瞑目矣！」言訖，墮淚而薨。時年四十歲，在位七年。於是曹真、陳群、司馬懿、曹休等，一面舉哀，一面擁立曹睿爲大魏皇帝。諡父丕爲文皇帝，<span class="jiazhu">諡之曰文，取繼體守文之意也。然則造篡漢之基者，斷歸之曹操矣。</span>諡母甄氏爲文昭皇后。封鍾繇爲太傅，曹真爲大將軍，曹休爲大司馬，華歆爲太尉，王朗爲司徒，陳群爲司空，司馬懿爲驃騎大將軍。其餘文武官僚，各各封贈，大赦天下。時雍、涼二州缺人守把，司馬懿上表乞守西涼等處。<span class="jiazhu">司馬懿注意在西，所畏者蜀也。</span>曹睿從之，遂封懿提督雍、涼等處兵馬，領詔去訖。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	早有細作飛報入川。<span class="jiazhu">鬥筍甚緊。</span>孔明大驚曰：「曹丕已死，孺子曹睿即位，餘皆不足慮；司馬懿深有謀略，今督雍、涼兵馬，倘訓練成時，必爲蜀中之大患。不如先起兵伐之。」<span class="jiazhu">司馬懿患蜀，蜀亦患司馬懿。</span>參軍馬謖曰：「今丞相平南方回，軍馬疲敝，只宜存恤，豈可復遠征？某有一計，使司馬懿自死於曹睿之手，未知丞相鈞意允否？」孔明問是何計。馬謖曰：「司馬懿雖是魏國大臣，曹睿素懷疑忌，何不密遣人往洛陽、鄴郡等處，布散流言，道此人欲反；更作司馬懿告示天下榜文，遍貼諸處。使曹睿心疑，必然殺此人也。」<span class="jiazhu">此一時反間之計耳，孰知後來果應司馬氏篡位。</span>孔明從之，即遣人密行此計去了。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說鄴城門上，忽一日見貼下告示一道。守門者揭了，來奏曹睿。睿觀之，其文曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	驃騎大將軍總領雍、涼等處兵馬事司馬懿，謹以信義佈告天下：昔太祖武皇帝創立基業，本欲立陳思王子建爲社稷主；不幸奸讒交集，歲久潛龍。皇孫曹睿，素無德行，妄自居尊，有負太祖之遺意。今吾應天順人，克日興師，以慰萬民之望。告示到日，各宜歸命新君。如不順者，當滅九族！先此告聞，想宜知悉。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	曹睿覽畢，大驚失色，急問群臣。太尉華歆奏曰：「司馬懿上表乞守雍、涼，正爲此也。先時太祖武皇帝嘗謂臣曰：『司馬懿鷹視狼顧，不可付以兵權，久必爲國家大禍。』<span class="jiazhu">曹孟德語，卻從此處補出。</span>今日反情已萌，可速誅之。」王朗奏曰：「司馬懿深明韜略，善曉兵機，素有大志；若不早除，久必爲禍。」<span class="jiazhu">又是一個趁腳蹺的。</span>睿乃降旨，欲興兵御駕親征。忽班部中閃出大將軍曹真奏曰：「不可。文皇帝託孤於臣等數人，是知司馬仲達無異志也。今事未知真假，遽爾加兵，乃逼之反耳。或者蜀、吳奸細行反間之計，使我君臣自亂，彼卻乘虛而擊，未可知也。陛下幸察之。」<span class="jiazhu">曹子丹略有見識。</span>叡曰：「司馬懿若果謀反，將奈何？」真曰：「如陛下心疑，可仿漢高僞遊雲夢之計。御駕幸安邑，司馬懿必然來迎；觀其動靜，就車前擒之，可也。」<span class="jiazhu">此時仲達亦危矣。</span>睿從之，遂命曹真監國，親自領御林軍十萬，徑到安邑。司馬懿不知其故，欲令天子知其威嚴，乃整兵馬，率甲士數萬來迎。<span class="jiazhu">仲達雖乖，此時卻著了道兒。</span>近臣奏曰：「司馬懿果率兵十餘萬，前來抗拒，實有反心矣。」睿慌命曹休先領兵迎之。司馬懿見兵馬前來，只疑車駕親至，伏道而迎。曹休出曰：「仲達受先帝託孤之重，何故反耶？」<span class="jiazhu">問得出其不意。</span>懿大驚失色，汗流遍體，乃問其故。休備言前事。懿曰：「此吳、蜀奸細反間之計，欲使我君臣自相殘害，彼卻乘虛而襲。某當自見天子辨之。」<span class="jiazhu">畢竟仲達乖覺。</span>遂急退了軍馬，至睿車前俯伏泣奏曰：「臣受先帝託孤之重，安敢有異心？必是吳、蜀之奸計。臣請提一旅之師，先破蜀，後伐吳，報先帝與陛下，以明臣心。」睿疑慮未決。華歆奏曰：「不可付之兵權。可即罷歸田裏。」<span class="jiazhu">名士見識，亦甚平常。</span>睿依言，將司馬懿削職回鄉，<span class="jiazhu">未見三馬同槽，先見一馬離槽。</span>命曹休總督雍；涼軍馬。曹睿駕回洛陽。<span class="jiazhu">以上按下魏國一邊，以下再敘蜀漢一邊。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說細作探知此事，報入川中。孔明聞之大喜曰：「吾欲伐魏久矣，奈有司馬懿總雍、涼之兵。今既中計遭貶，吾有何憂！」次日，後主早朝，大會官僚，孔明出班，上<span class="shu-ming">出師表</span>一道。表曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	臣亮言：先帝創業未半，而中道崩殂，<span class="jiazhu">落筆更不著半句閒言語，只用八字慟哭先帝，早使讀者精誠發越。</span>今天下三分，益州罷敝，此誠危急存亡之秋也。<span class="jiazhu">筆態一伏。</span>然侍衛之臣不懈於內，忠志之士忘身於外者，蓋追先帝之殊遇，欲報之於陛下也。<span class="jiazhu">筆態一起。一面讀其妙文，一面記其口口先帝。</span>誠宜開張聖聽，以光先帝遺德，恢弘志士之氣，<span class="jiazhu">此是說宜。</span>不宜妄自菲薄，引喻失義，以塞忠諫之路也。<span class="jiazhu">此是說不宜。宜不宜二語，發起一篇。○妄自菲薄是子弟大病，引喻失義又是子弟大病，此特說盡。</span>宮中府中，俱爲一體，<span class="jiazhu">此又說宜。○恐其昵於宮中，已預知有寵黃皓之事。</span>陟罰臧否，不宜異同。<span class="jiazhu">此又說不宜。</span>若有作奸犯科及爲忠善者，宜付有司，論其刑賞，以昭陛下平明之治，<span class="jiazhu">此又說宜。</span>不宜偏私，使內外異法也。<span class="jiazhu">此又說不宜。○宮中昵，府中疏，出師進表，全爲此一段可知。</span>侍中、侍郎郭攸之、費禕、董允等，此皆良實，志慮忠純，是以先帝簡拔以遺陛下。<span class="jiazhu">重之以先帝，句句不脫先帝。</span>愚以爲宮中之事，事無大小，悉以諮之，然後施行，必得裨補闕漏，有所廣益。<span class="jiazhu">切囑府中。</span>將軍向寵，性行淑均，曉暢軍事，試用之於昔日，先帝稱之曰能，<span class="jiazhu">重之以先帝。</span>是以眾議舉寵以爲督。<span class="jiazhu">看此處入「眾義」二字，嫌疑不小。</span>愚以爲營中之事，事無大小，悉以諮之，必能使行陣和穆，優劣得所也。<span class="jiazhu">切囑府中。</span>親賢臣，遠小人，此先漢所以興隆也；親小人，遠賢臣，此後漢所以傾頹也。先帝在時，每與臣論此事，未嘗不嘆息痛恨於桓、靈也。<span class="jiazhu">明明龜鏡之言，亦必重之以先帝，哀哉！○桓、靈之寵十常侍，正與後主之寵黃皓同。</span>侍中、尚書、<span class="jiazhu">陳震。</span>長史、參軍，<span class="jiazhu">蔣琬。</span>此悉貞亮死節之臣也，願陛下親之信之，則漢室之隆，可計日而待也。<span class="jiazhu">此二人先生所進，恐出師後未必用，故又另屬。</span>
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	臣本布衣，躬耕南陽，苟全性命於亂世，不求聞達於諸侯。<span class="jiazhu">自敘，最悲苦。</span>先帝不以臣卑鄙，猥自枉屈，三顧臣於草廬之中，諮臣以當世之事，由是感激，遂許先帝以驅馳。<span class="jiazhu">自敘，最悲苦。</span>後值傾覆，受任於敗軍之際，奉命於危難之間：爾來二十有一年矣。先帝知臣謹慎，故臨崩寄臣以大事也。<span class="jiazhu">自敘，最悲苦。</span>受命以來，夙夜憂慮，恐付託不效，以傷先帝之明，故五月渡瀘，深入不毛。<span class="jiazhu">自敘，最悲苦。</span>今南方已定，甲兵已足，當獎帥三軍，北定中原，庶竭弩鈍，攘除奸凶，興復漢室，還於舊都：此臣所以報先帝而忠陛下之職分也。至於斟酌損益，進盡忠言，則攸之、禕、允之任也。<span class="jiazhu">自敘，最悲苦。此非以師保推三臣，蓋自既解任去而出師，則必使之自代耳。</span>願陛下託臣以討賊興復之效；不效，則治臣之罪，以告先帝之靈。若無興復<span class="jiazhu">一本作興德。</span>之言，則責攸之、禕、允等之咎，以彰其慢。<span class="jiazhu">說自出師必連三臣裨補者，此表所憂不在外賊，而在內蠱也，哀哉！</span>陛下亦宜自謀，以諮諏善道，察納雅言。深追先帝遺詔，<span class="jiazhu">要他納言，亦必重之以先帝。</span>臣不勝受恩感激。今當遠離，臨表涕泣，不知所云。<span class="jiazhu">非爲伐魏而涕泣，爲後主而涕泣也。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	後主覽表曰：「相父南征，遠涉艱難；方始回都，坐未安席；今又欲北征，恐勞神思。」孔明曰：「臣受先帝託孤之重，夙夜未嘗有怠。今南方已平，可無內顧之憂，<span class="jiazhu">一向南征，正是爲此。</span>不就此時討賊，恢復中原，更待何日？」忽班部中太史譙周出奏曰：「臣夜觀天象，北方旺氣正盛，星曜倍明，未可圖也。」<span class="jiazhu">與後文<span class="shu-ming">仇國論</span>相應。</span>乃顧孔明曰：「丞相深明天文，何故強爲？」孔明曰：「天道變易不常，豈可拘執？吾今且駐軍馬於漢中，觀其動靜而後行。」譙周苦諫不從。於是孔明乃留郭攸之、董允、費禕等爲侍中，總攝宮中之事；<span class="jiazhu">正應表中。</span>又留向寵爲大將，總督御林軍馬；<span class="jiazhu">又應表中。</span>陳震爲侍中，蔣琬爲參軍，<span class="jiazhu">此表中所已及。</span>張裔爲長史，掌丞相府事；杜瓊爲諫議大夫；杜微、楊洪爲尚書；孟光、來敏爲祭酒；尹默、李撰爲博士；郤正、費詩爲秘書；譙周爲太史。內外文武官僚一百餘員，同理蜀中之事。<span class="jiazhu">此又表中所未及。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	孔明受詔歸府，喚諸將聽令：前督部，鎮北將軍、領丞相司馬、涼州刺史、都亭侯魏延；前軍都督，領扶風太守張翼；牙門將，裨將軍王平；征軍領兵使，安漢將軍、領建寧太守李恢；副將，定遠將軍、領漢中太守呂義；兼管運糧左軍領兵使，平北將軍、陳倉侯馬岱；副將，飛衛將軍廖化；右軍領兵使，奮威將軍、博陽亭侯馬忠；鎮撫將軍、關內侯張嶷；行中軍師，車騎大將軍、都鄉侯劉琰；中監軍，揚武將軍鄧芝；中參軍，安遠將軍馬謖；前將軍，都亭侯袁綝；左將軍，高陽侯吳懿；右將軍，玄都侯高翔；後將軍，安樂侯吳班；領長史，綏軍將軍楊儀；前將軍，征南將軍劉巴；前護軍，偏將軍、漢成亭侯許允；左護軍，篤信中郎將丁鹹；右護軍，偏將軍劉致；後護軍，典軍中郎將官雍；行參軍，昭武中郎將胡濟；行參軍，諫議將軍閻晏；行參軍，偏將軍爨習；行參軍，裨將軍杜義、武略中郎將杜祺、綏軍都尉盛勃；從事，武略中郎將樊岐；典軍書記樊建；丞相令史董厥；帳前左護衛使，龍驤將軍關興；右護衛使，虎翼將軍張苞。<span class="jiazhu">以上歷敘諸將官銜，以出師伐魏，故特書其官以予之也。</span>以上一應官員，都隨著平北大都督、丞相、武鄉侯、領益州牧、知內外事諸葛亮。<span class="jiazhu">大書特書。</span>分撥已定，又檄李嚴等守川口，以拒東吳。<span class="jiazhu">周密之至。</span>選定建興五年春三月丙寅日出師伐魏。<span class="jiazhu">至此方大伸討賊之義。</span>忽帳下一老將厲聲而進曰：「我雖年邁，尚有廉頗之勇，馬援之雄。此二古人皆不服老，何故不用我耶？」眾視之，乃趙雲也。孔明曰：「吾自平南回都，馬孟起病故，<span class="jiazhu">馬超之死，在孔明口中補出，省筆之法。</span>吾甚惜之，以爲折一臂也。今將軍年紀已高，倘稍有參差，動搖一世英名，減卻蜀中銳氣。」<span class="jiazhu">又用激將之法。</span>雲厲聲曰：「吾自隨先帝以來，臨陣不退，遇敵則先。大丈夫得死於疆場者，幸也，吾何恨焉？願爲前部先鋒！」孔明再三苦勸不住。雲曰：「如不教我爲先鋒，就撞死於階下！」<span class="jiazhu">寫子龍悍勇之極。</span>孔明曰：「將軍既要爲先鋒，須得一人同去。」言未盡，一人應曰：「某雖不才，願助老將軍先引一軍，前去破敵。」孔明視之，乃鄧芝也。<span class="jiazhu">即是不畏油鼎之人。</span>孔明大喜，即撥精兵五千，副將十員，隨趙雲、鄧芝去訖。孔明出師，後主引百官送於北門外十里。孔明辭了後主，旌旗蔽野，戈戟如林，率軍望漢中迤邐進發。<span class="jiazhu">寫得孔明堂堂正正，十分聲勢。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	卻說邊庭探知此事，報入洛陽。是日，曹睿設朝，近臣奏曰：「邊官報稱，諸葛亮率領大兵三十餘萬，出屯漢中，<span class="jiazhu">孔明兵數在曹睿近臣口中補出，妙。</span>令趙雲、鄧芝爲前部先鋒，引兵入境。」睿大驚，問群臣曰：「誰可爲將，以退蜀兵？」忽一人應聲而出曰：「臣父死於漢中，切齒之恨，未嘗得報。<span class="jiazhu">照應七十一回中事。</span>今蜀兵犯境，臣願引本部猛將，更乞陛下賜關西之兵，前往破蜀，上爲國家效力，下報父仇，臣萬死不恨！」眾視之，乃夏侯淵之子夏侯楙也。楙字子休，其性最急又最吝。<span class="jiazhu">乃父已負妙才之名，此子卻又不才之甚。</span>自幼嗣與夏侯惇爲子。後夏侯淵爲黃忠所斬，曹操憐之，以女清河公主招楙爲駙馬，<span class="jiazhu">曹操本姓夏侯，而以女與楙，則是同姓爲婚，瀆祖甚矣。</span>因此朝中欽敬。雖掌兵權，未嘗臨陣。當時自請出征，曹睿即命爲大都督，調關西諸路軍馬前去迎敵。司徒王朗諫曰：「不可。夏侯駙馬素不曾經戰，今付以大任，非其所宜。更兼諸葛亮足智多謀，深通韌略，不可輕敵。」夏侯楙叱曰：「司徒莫非結連諸葛亮欲爲內應耶？吾自幼從父學習韜略，深通兵法。汝何欺我年幼？吾若不生擒諸葛亮，誓不回見天子！」<span class="jiazhu">志大言大之人，每每無用。</span>王朗等皆不敢言。夏侯楙辭了魏主，星夜到長安，調關西諸路軍馬二十餘萬，來敵孔明。正是：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	欲秉白旄摩將士，卻教黃吻掌兵權。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	未知勝負如何，且看下文分解。
</p>
</div></body></html>