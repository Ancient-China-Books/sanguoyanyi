<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百十六回　鍾會分兵漢中道　武侯顯聖定軍山</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu8">
	第一百一十六回　鍾會分兵漢中道
	武侯顯聖定軍山
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	此回記魏取蜀之事也，而司馬昭主其事，則非魏之能取之，而晉之取之也。魏之滅，尚在蜀滅之後，然曹芳已廢而曹髦已弒，雖奐之一息尚存，而已全乎其爲晉也。全乎其爲晉，則不得復以魏目之。猶之起兵徐州，乃備之討曹，而非備之犯漢；兵敗當陽，乃魏之攻備，而非漢之伐備也。前乎此者，魏之攻蜀有二：一發於曹丕，而五路之兵不戰而自解；再發於曹睿，而陳倉之兵遇雨而引歸：是天意之不欲以魏滅漢也明矣。天不欲興漢，而又不欲以魏滅漢，於是滅之以滅魏之晉焉。而漢之滅，庶可以無憾云爾。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	鍾會將取蜀，而佯作取吳之勢，其謀是詐；乃未取蜀而先爲取吳之地，其謀仍是真。斯伏線之最奇者矣。而猶未也，邵悌於會之未行，而預知其必勝，預知其必叛，則更奇；司馬昭於會之未勝，而預知其勝後之必叛，又知其叛之必無成，則尤奇。以數回之線，於一回伏之，天然有此一氣呼應之文。近之作稗官者，雖欲執筆而效焉，豈可得耶？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	黃巾以妖邪惑眾，此第一回中之事也，而師婆之妄託神言似之；張讓隱匿黃巾之亂以欺靈帝，亦第一回中之事也，而黃皓隱匿姜維之表又似之。前有男妖，後有女妖，而女甚於男；前有十常侍，後有一常侍，而一可當十。文之有章法者，首必應尾，尾必應首。讀<span class="shu-ming">三國</span>至此篇，是一部大書前後大關合處。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	以死諸葛走生仲達，而武侯不死；以死諸葛嚇生鍾會，而武侯又不死。然武侯能顯聖以諭魏將，而不顯聖以教後主；能顯聖以護百姓，而不顯聖以助姜維，則何也？曰：此天之不可強也。自非然者，武侯之前，關公亦嘗顯聖矣。關公能顯聖以追呂蒙，豈不能顯聖以追陸遜；能顯聖以解鐵車之圍，豈不能顯聖以救猇亭之敗哉？
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	鄧艾未入川時，先得一夢；鍾會於定軍山前，亦得一夢。人但知艾與會之夢爲夢，而不知艾之以夢告卜者亦夢也。會之祭武侯，與武侯之託夢於會亦夢也。不獨兩人之事業以成夢，即三分之割據皆成夢。先主、孫權、曹操，皆夢中之人；西蜀、東吳、北魏，盡夢中之境。誰是誰非，誰強誰弱，盡夢中之事。讀<span class="shu-ming">三國</span>者，讀此回述夢之文，凡三國以前、三國以後，總當作如是觀。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說司馬昭謂西曹掾邵悌曰：「朝臣皆言蜀未可伐，是其心怯：若使強戰，必敗之道也。<span class="jiazhu">此不遣他人同往之意。</span>今鍾會獨建伐蜀之策，是其心不怯；心不怯，則破蜀必矣；蜀既破，則蜀人心膽已裂。『敗軍之將，不可以言勇；亡國之大夫，不可以圖存。』會即有異志，蜀人安能助之乎？<span class="jiazhu">早爲姜維助會不成伏線。</span>至若魏人得勝思歸，必不從會而反，更不足慮耳。<span class="jiazhu">又爲魏將不從鍾會伏線。</span>此言乃吾與汝知之，切不可洩漏。」邵悌拜服。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說鍾會下寨已畢，升帳大集諸將聽令。時有監軍衛瓘，護軍胡烈；大將田續、龐會、田章、爰靘、丘建、夏侯咸、王賈、皇甫闓、句安等八十餘員。會曰：「必須一大將爲先鋒，逢山開路，遇水疊橋。誰敢當之？」一人應聲曰：「某願往。」會視之，乃虎將許褚之子許儀也。<span class="jiazhu">虎癡之勇，已隔數十回，於此一提。</span>眾皆曰：「非此人不可爲先鋒。」會喚許儀曰：「汝乃虎體猿臂之將，父子有名，今眾將亦皆保汝。汝可掛先鋒印，領五千馬軍，一千步軍，徑取漢中。分兵三路：汝領中路，出斜谷；<span class="jiazhu">武侯嘗從此處去，鍾會卻從此處來。與前文相映。</span>左軍出駱谷；<span class="jiazhu">姜維嘗從此處去，鍾會卻從此處來。與前文相映。</span>右軍出子午谷。<span class="jiazhu">魏延欲從此處去，鍾會卻從此處來。與前文相映。</span>此皆崎嶇山險之地，當令軍填平道路，修理橋樑，鑿山破石，勿使阻礙；如違必按軍法。」<span class="jiazhu">數語極似常套，卻爲後文伏筆。</span>許儀受命，領兵而進。鍾會隨後提十萬餘眾，星夜起程。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說鄧艾在隴西，既受伐蜀之詔，一面令司馬望往遏羌人。又遣雍州刺史諸葛緒，天水太守王頎，隴西太守牽弘，金城太守楊欣，各調本部兵前來聽令。<span class="jiazhu">先寫鍾會一番調度，便接寫鄧艾一番調度，各自聲勢。</span>比及軍馬雲集，鄧艾夜作一夢，夢見登高山，望漢中，忽於腳下迸出一泉，水勢上湧。須臾驚覺，<span class="jiazhu">一場大事，卻先述一夢起。</span>渾身汗流，遂坐而待旦，乃召護衛邵緩問之。緩素明<span class="shu-ming">周易</span>。艾備言其夢。緩答曰：「易云：『山上有水曰蹇。<span class="shu-ming">蹇</span>卦者，利西南，不利東北。』孔子云：『蹇利西南。往有功也；不利東北，其道窮也。』<span class="jiazhu">不是圓夢，卻是起課，不消更卜，夢即是卜。</span>將軍此行必然克蜀。但可惜蹇滯不能還。」<span class="jiazhu">早爲鄧艾被殺伏案。</span>艾聞言，愀然不樂。忽鍾會檄文至，約艾起兵，於漢中取齊。艾遂遣雍州刺史諸葛緒，引兵一萬五千，先斷姜維歸路；次遣天水太守王頎，引兵一萬五千，從左攻遝中；隴西太守牽弘，引一萬五千人，從右攻遝水；又遣金城太守楊欣，引一萬五千人，於甘松邀姜維之後。<span class="jiazhu">鍾會是三路，鄧艾是四路，各各不同。</span>艾自引兵三萬，往來接應。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說鍾會出師之時，有百官送出城外，旌旗蔽日，鎧甲凝霜，人強馬壯，威風凜凜。人皆稱羨，惟有相國參軍劉實，微笑不語。<span class="jiazhu">邵悌知而言之，劉實知而不言，更有意思。</span>太尉王祥見實冷笑，就馬上握其手而問曰：「鐘、鄧二人此去可平蜀乎？」實曰：「破蜀必矣，但恐皆不得還都耳。」<span class="jiazhu">此處又總爲二人被殺伏線。</span>王祥問其故，劉實但笑而不答。<span class="jiazhu">是有意思人。</span>祥遂不復問。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說魏兵既發，早有細作入遝中報知姜維。維即具表申奏後主：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	請降詔遣左車騎將軍張翼領兵守護陽平關，右車騎將軍廖化領兵守陰平橋。這二處最爲要緊。若失二處，漢中不保矣。<span class="jiazhu">鍾會三路、鄧艾四路，姜維卻重在二路，又各不同。</span>一面當遣使入吳求救。<span class="jiazhu">正與鍾會之言相合。</span>臣一面自起遝中之兵拒敵。「<span class="jiazhu">連此亦是四路。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	時後主改景耀五年爲炎興元年，<span class="jiazhu">插入此句，爲後「二火初興」語伏筆。</span>日與宦官黃皓在宮中遊樂。忽接姜維之表，即召黃皓問曰：「今魏國遣鍾會、鄧艾大起人馬，分道而來，如之奈何？」<span class="jiazhu">赤壁之戰曾仗孔明東風之功，今何不以黃皓之南風退之？</span>皓奏曰：「此乃姜維欲立功名，故上此表。陸下寬心，勿生疑慮。臣聞城中有一師婆，供奉一神，能知吉凶，可召來問之。」<span class="jiazhu">今日人家女子往往信此。</span>後主從其言，於後殿陳設香花紙燭享祭禮物，令黃皓用小車請入宮中，坐於龍床之上。<span class="jiazhu">即此師婆，亦是蜀中之大災異，當與柏樹夜哭等同觀。</span>後主焚香祝畢。師婆忽然披髮跣足，就殿上跳躍數十遍，盤旋於案上。<span class="jiazhu">活畫一師婆身分。</span>皓日：「此神人降矣。升下可退左右親禱之。」後主盡退侍臣，再拜祝之。<span class="jiazhu">即天子拜師婆，亦是朝中一大災異，當與青蛇升御座同觀。</span>師婆大叫曰；「吾乃西川土神也。<span class="jiazhu">即師婆自稱土神，亦是朝中一大災異，當與雌雞化雄同觀。</span>升下欣樂太平，何爲求問他事？數年之後，魏國疆土亦歸升下矣。陛下切勿憂慮。」言訖，昏倒於地，半晌方蘇。<span class="jiazhu">活畫一師婆身份。</span>後主大喜，重加賞賜。自此深信師婆之說，遂不聽姜維之言，每日只在宮中飲宴歡樂。<span class="jiazhu">自李傕信師巫言，已隔百餘回，忽又其匹。</span>姜維履申告急表文，皆被黃皓隱匿，因此誤了大事。<span class="jiazhu">與張讓隱匿黃巾消息前後一轍。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說鍾會大軍，迤邐望漢中進發。前軍先鋒許儀，要立頭功，先領兵至南鄭關。儀謂部將曰：「過此關即漢中矣。關上不多人馬，我等便可奮力搶關。」眾將領命，一齊并力向前。原來守關蜀將盧遜，早知魏兵將到，先於關前木橋左右，伏下軍士，裝起武侯所遺十矢連弩；<span class="jiazhu">又將武侯臨終之事一提，與一百四回照應。</span>比及許儀兵來搶關時，一聲梆子響處，矢石如雨。儀急退時。早射倒數十騎。魏兵大敗。儀回報鍾會。會自提帳下甲士百餘騎來看，果然箭弩一齊射下。會撥馬便回，關上盧遜引五百軍殺下來。會拍馬過橋，橋上土塌，陷住馬蹄，險些兒掀下馬來。馬掙不起，會棄馬步行跑下橋時，盧遜趕上一槍刺來，<span class="jiazhu">讀者至此，必謂鍾會死矣。</span>卻被魏軍中荀愷回身一箭，射盧遜落馬。鍾會麾眾乘勢搶關，關上軍士因有蜀兵在關前，不敢放箭。被鍾會殺散，奪了山關。<span class="jiazhu">鍾會幾死復生，又奪山關，皆意外驚人之筆。</span>即以荀愷爲護軍，以全副鞍馬鎧甲賜之。會喚許儀至帳下，責之曰：「汝爲先鋒，理合逢山開路，遇水疊橋，專一修理橋樑道路，以便行軍。吾方纔到橋上，陷住馬蹄，幾乎墮橋，若非荀愷，吾已被殺矣。<span class="jiazhu">會之不死，實有天幸。</span>汝既違軍令，當按軍法。」叱左右推出斬之。諸將告曰：「其父許褚有功於朝廷，<span class="jiazhu">又將許褚前事一提。</span>望都督恕之。」會怒曰：「軍法不明，何以令眾？」遂令斬首示眾。眾將無不駭然。<span class="jiazhu">早爲後文諸將不從鍾會張本。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	時蜀將王含守樂城，蔣斌守漢城，見魏兵勢大，不敢出戰，只閉門自守。鍾會下令曰：「兵貴神速，不可少停。」<span class="jiazhu">魏兵利在速戰，蜀兵利在固守。</span>乃令前軍李輔圍樂城，護軍荀愷圍漢城。自引大軍取陽平關。守關蜀將傅僉與副將蔣舒商議戰守之策。舒曰：「魏兵甚眾，勢不可當，不如堅守爲上。」<span class="jiazhu">戰不如守，其言是矣；守不如降，其理何居？</span>僉曰：「不然。魏兵遠來，必然疲困，雖多不足懼。我等若不下關戰時，漢、樂二城休矣。」蔣舒默然不答。<span class="jiazhu">不懷好意了。</span>忽報魏兵大隊已至關前，蔣、傅二人至關上視之。鍾會揚鞭大叫：「吾今統十萬之眾到此，如早早出降，各依品級升用。如執迷不降，打破關隘，玉石俱焚。」傅僉大怒，令蔣舒把關，自引三千兵殺下關來。鍾會便走，魏兵盡退。僉乘勢追之，魏兵復合。僉欲退入關時，關上已豎起魏家旗號，<span class="jiazhu">讀至此，只道鍾會使人襲關耳，熟知卻是蔣舒！可發一歎。</span>只見蔣舒叫曰：「吾已降了魏也！」僉大怒，厲聲罵曰：「忘恩背義之賊，有何面目見天子乎！」撥回馬復與魏兵接戰。魏兵四面合來，將傅僉圍在垓心。僉左沖右突，往來死戰，不能得脫；所領蜀兵，十傷八九。僉乃仰天歎曰：「吾生爲蜀臣，死亦當爲蜀鬼！」<span class="jiazhu">如此之鬼，鬼可不朽矣。若師婆之說是鬼話，連鬼亦不是鬼也。</span>乃復拍馬衝殺，身被數槍，血盈袍鎧。坐下馬倒，僉自刎而死。<span class="jiazhu">蔣舒能無愧死！</span>後人有詩歎曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	一日抒忠憤，千秋仰義名。<br/>
	寧爲傅僉死，不作蔣舒生。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	鍾會得了陽平關，關內所積糧草、軍器極多，大喜，遂犒三軍。是夜魏兵宿於陽平城中，忽聞西南上喊聲大震。鍾會慌忙出帳視之，絕無動靜。魏軍一夜不敢睡。次夜三更，西南上喊聲又起。<span class="jiazhu">讀者至此，疑是姜維設下疑兵耳。</span>鍾會驚疑，向曉，使人探之。回報曰：「遠哨十餘里，并無一人。」<span class="jiazhu">卻是作怪。</span>會驚疑不定，乃自引數百騎，俱全裝貫帶，望西南巡哨。前至一山，只見殺氣四面突起，愁雲布合，霧鎖山頭。<span class="jiazhu">讀者至此，又疑是武侯所設八陣圖，如魚腹浦邊故事耳。</span>會勒住馬，間鄉導官曰：「此何山也？」答曰：「此乃定軍山。昔日夏侯淵歿於此處。」<span class="jiazhu">夏侯淵事已隔數十回，於此忽然照應。○讀者至此，又疑是夏侯淵陰魂作怪。</span>會聞之，悵然不樂，遂勒馬而回。轉過山坡，忽然狂風大作，背後數千騎突出，隨風殺來。<span class="jiazhu">讀者至此，再猜不出。</span>會大驚，引眾縱馬而走。諸將墜馬者，不計其數。及奔到陽平關時，不曾折一人一騎，只跌損面目，失了頭盔。皆言曰：「但見陰雲中人馬殺來，比及近身，卻不傷人，只是一陣旋風而已。」<span class="jiazhu">師婆所言之神，不過鬼混；鍾會所見之鬼，卻是神奇。</span>會問降將蔣舒曰：「定軍山有神廟乎？」舒曰：「并無神廟，惟有諸葛武侯之墓。」<span class="jiazhu">照應一百五回中事。</span>會驚曰：「此必武侯顯聖也。<span class="jiazhu">定軍山顯聖與玉泉山顯聖，前後遙遙相映。</span>吾當親往祭之。」次日，鍾會備祭禮，宰太牢，自到武侯墓前再拜致祭。祭畢，狂風頓息，愁雲四散。忽然清風習習，細雨紛紛。一陣過後，天色晴朗。魏兵大喜，皆拜謝回營。是夜鍾會在帳中伏幾而寢，忽然一陣清風過處，只見一人綸巾羽扇，身衣鶴氅，素履皂絛，面如冠玉，唇若塗朱，眉清目朗，身長八尺，飄飄然有神仙之概。<span class="jiazhu">忽於鍾會夢中寫一諸葛孔明，仿佛先主草廬初遇時。</span>其人步入帳中，會起身迎之曰：「公何人也？」其人曰：「今早重承見顧，吾有片言相告：雖漢祚已衰，天命難違，然兩川生靈橫罹兵革，誠可憐憫。汝入境之後，萬勿妄殺生靈。」言訖，拂袖而去。<span class="jiazhu">朗朗數語，迄今如聞其聲，不似師婆鬼語。</span>會欲挽留之，忽然驚醒，乃是一夢。會知是武侯之靈，不勝驚異。於是傳令前軍，立一白旗，上書「保國安民」四字，所到之處，如妄殺一人者償命。<span class="jiazhu">不是寫活鍾會，正是寫死武侯。</span>於是漢中人民，盡皆出城拜迎。會一一撫慰，秋毫無犯。後人有詩贊曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	數萬陰兵繞定軍，致令鍾會拜靈神。<br/>
	生能決策扶劉氏，死尚遺言保蜀民。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說姜維在遝中，聽知魏兵大至，傳檄廖化、張翼、董厥，提兵接應。一面自分兵列將以待之。忽報魏兵至。維引兵迎。魏陣中爲首大將乃天水太守王頎也。頎出馬大呼曰：「吾今大兵百萬，上將千員，分二十路而進，已到成都。汝不思早降，猶欲抗拒，何不知天命耶！」維大怒，挺槍縱馬，直取王頎。戰不三合，頎大敗而走。姜維驅兵追殺至二十里，只聽得金鼓齊鳴，一枝兵擺開，旗上大書「隴西太守牽弘」字樣。維笑曰：「此等鼠輩，非吾敵手！」遂催兵追之。又趕到十里，卻遇鄧艾領兵殺到，兩軍混戰。維抖擻精神，與艾戰有十餘合，不分勝負。後面鑼鼓又鳴，維急退時，後軍報說：「甘松諸寨，盡被金城太守楊欣燒毀了。」<span class="jiazhu">兩路太守實敘，一路太守虛敘，筆法變換。</span>維大驚，急令副將虛立旗號，與鄧艾相拒。維自撤後軍，星夜來救甘松，正遇楊欣。欣不敢交戰，望山路而走。維隨後趕來。將至山岩下，岩上木石如雨，維不能前進。比及回到半路，蜀兵已被鄧艾殺敗，魏兵大隊而來，將姜維圍住。維引眾騎殺出重圍，奔入大寨堅守，以待救兵。忽然流星馬到，報說：「鍾會打破陽平關，守將蔣舒歸降，傅僉戰死，漢中已屬魏矣。<span class="jiazhu">此事已實敘在前，於此再虛敘一遍。</span>樂城守將王含，漢城守將蔣斌，知漢中已失，亦開門而降。<span class="jiazhu">二人之降，在前未曾實敘，特於此處虛敘出來，妙。</span>胡濟抵敵不住，逃回成都求援去了。」<span class="jiazhu">此事在前未曾實敘，特於此處補敘出來，妙。</span>維大驚，即傳令拔寨。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	是夜兵至疆川口，前面一軍擺開，爲首魏將乃是金城太守楊欣。維大怒，縱馬交鋒，只一合，楊欣敗走，維拈弓射之，連射三箭皆不中。維轉怒，自折其弓，挺槍趕來，戰馬前失，將維跌在地上，楊欣撥回馬，來殺姜維。<span class="jiazhu">讀至此，必謂姜維死矣。</span>維躍起身，一槍刺去，正中楊欣馬腦。<span class="jiazhu">又是絕處逢生。</span>背後魏兵驟至，救欣去了。維騎上戰馬，欲待追時，忽報後面鄧艾兵到。維首尾不能相顧，遂收兵要奪漢中。哨馬報說：「雍州刺史諸葛緒已斷了歸路。」<span class="jiazhu">諸葛緒之兵亦用虛敘。</span>維據山險下寨。魏兵屯於陰平橋頭。維進退無路，長嘆曰：「天喪我也！」副將寧隨曰：「魏兵雖斷陰平橋，雍州必然兵少，將軍若從孔函谷徑取雍州，諸葛緒必撤陰平之兵救雍州，將軍卻引兵奔劍閣守之，則漢中可復矣。」<span class="jiazhu">欲取劍閣，反先取雍州，其計亦曲。</span>維從之，即發兵入孔函谷，詐取雍州。細作報知諸葛緒。緒大驚曰：「雍州是吾合兵之地，倘若疏矢，朝廷必然問罪。」急撤大兵從南路去救雍州，只留一枝兵守橋頭。姜維入北道，約行三十里，料知魏兵起行，乃勒回兵，後隊作前隊，徑到橋頭，果然魏兵大隊已去，只有些小兵把橋，被維一陣殺散。盡燒其寨柵。諸葛緒聽知橋頭火起，復引兵回，姜維兵已過半日了，因此不敢追趕。<span class="jiazhu">絕處逢生。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說姜維引兵過了橋頭，正行之間，前面一軍來到，乃左將軍張翼、右將軍廖化也。維問之，翼曰：「黃皓聽信師巫之言，不肯發兵。翼聞漢中已危，自起兵來，時陽平關已被鍾會所取。今聞將軍受困，特來接應。」遂合兵一處，前赴白水關。化曰：「今四面受敵，糧道不通，不如退守劍閣，再作良圖。」<span class="jiazhu">與寧隨之意相合。</span>維疑慮未決。忽報鍾會、鄧艾分兵十餘路殺來。維欲與翼、化分兵迎之。化曰：「白水地狹路多，非爭戰之所，不如且退去救劍閣可也。若劍閣一失，是絕路矣。」維從之，遂引兵來投劍閣。將近關前，忽報鼓角齊鳴，喊聲大起，旌旗遍豎，一枝軍把住關口。<span class="jiazhu">故作驚人之筆，令讀者著急。</span>正是：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	漢中險峻已無有，劍閣風波又忽生。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	未知何處之兵，且看下文分解。
</p>
</div></body></html>