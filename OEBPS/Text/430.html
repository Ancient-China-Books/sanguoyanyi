<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第五十四回　吳國太佛寺看新郎　劉皇叔洞房續佳偶</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu6">
	第五十四回　吳國太佛寺看新郎<br/>
	劉皇叔洞房續佳偶
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	文章之奇，有不越半幅，而倏而弔喪，倏而作伐，倏而掛孝，倏而結親，斯亦奇矣。然而凶則是凶，吉則是吉，猶未足爲奇也。奇莫奇於戈矛劍戟之內，忽然花燭洞房；又莫奇於洞房花燭之中，仍是戈矛劍戟。凶即是吉，吉即是凶；吉伏於凶，凶又伏於吉。則此一篇，真爲人意計之所不及量耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	觀孫權之使魯肅弔喪，而歎今日之人情，大抵口斯矣。前之吊劉表，非爲劉表而吊也，爲劉備而吊也；後之吊劉琦，又非爲劉備而吊也，爲荊州而吊也。吊本爲死，乃以爲生；吊本爲人，乃以爲我。吊之而無益於我，則雖當吊而不吊焉；吊之而有益於我，則雖不必吊而亦吊焉。豈獨東吳爲然哉？又豈獨弔喪爲然哉？凡近世之紛紛往來，皆當作東吳弔喪觀。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	孔明之辭魯肅也，劉琦未死，則以劉琦謝之；劉琦既死，則以取西川謝之。而第二番措詞又與第一番不同：前則止用緩詞耳；今則先折之以正論，既明示不還之情，後乃應之以權宜，始託爲暫借之說。其雲借也，是即其不還之意也。孔明嘗借箭於敵矣，嘗借風於天矣，借箭亦將還箭，借風亦將還風耶？
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	凡借物於人者，以己之所有借之，乃謂之借。荊州非孫氏之有也，何謂借乎？凡授契於人者，先立契而後取物，乃以契爲信。荊州劉氏之所先取也，何契之有乎？近此有謀人之美產而必寫借契者矣，亦有謝人之索逋而虛以抵契搪塞者矣，魯肅、孔明，毋乃類是！至於兩家互相欺誑，一則假寫借契，一則假立婚書，借契疑真實假，婚書弄假成真。一對空頭，真堪捧腹。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	孔明誦<span class="shu-ming">銅雀臺賦</span>是以孫權之嫂、周瑜之妻激東吳也；今授錦囊密，是又以孫權之母、周瑜之丈人助玄德也。其子之策，其母破之；其婿之策，其丈人又破之。妙在即用他自家人，教他怪別人不得。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	袁術遣媒於呂布，認真做媒，卻做不成；孫權遣媒於劉備，假意做媒，倒做成了。然則呂範非媒也，孫乾亦非媒也，喬國老乃真媒也。而喬國老之爲媒，又孔明實使之。是成就此一段婚姻者，大媒惟孔明一人而已。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	燒了外太公的香，不怕舅爺作梗；倚了老丈母的勢，便堪女婿放刁，和尚寺中相女婿，禪堂倩作藍橋；新人房裏接將軍，錦帳又成赤壁。迴廊下執斧健兒，須不是伐柯之斧；繡幃前持兵侍女，卻可助行雨之兵。有成就良姻的太太，吳夫人不比崔夫人；遇不懷好意的哥哥，孫仲謀險做孫飛虎。此數聯俱絕倒。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說孔明聞魯肅到，與玄德出城迎接，接到公廨，相見畢。肅曰：「主公聞令姪棄世，特具薄禮，遣某前來致祭。周都督再三致意劉皇叔、諸葛先生。」玄德、孔明起身稱謝，收了禮物，置酒相待。肅曰：「前者皇叔有言：公子不在，即還荊州。今公子已去世，必然見還。不識幾時可以交割？」<span class="jiazhu">第二次索荊州。</span>玄德曰：「公且飲酒，有一個商議。」<span class="jiazhu">此是孔明所教。</span>肅強飲數杯，又開言相問。玄德未及回答，孔明變色曰：「子敬好不通理，直須待人開口！<span class="jiazhu">前番用柔，此番用剛，忽柔忽剛，令人不測。</span>自我高皇帝斬蛇起義，開基立業，<span class="jiazhu">先抬出高皇帝來壓倒東吳。</span>傳至於今；不幸奸雄并起，各據一方；少不得天道好還，復歸正統。我主人乃中山靖王之後，孝景皇帝玄孫，<span class="jiazhu">次抬出孝景皇帝來壓倒東吳。</span>今皇上之叔，<span class="jiazhu">次抬出今皇上來壓倒東吳。</span>豈不可分茅裂土？況劉景升乃我主之兄也，弟承兄業，有何不順？<span class="jiazhu">說到劉表，已是第四層意。</span>汝主乃錢塘小吏之子，素無功德於朝廷；今倚勢力，佔據六郡八十一州，尚自貪心不足，而欲併吞漢土。<span class="jiazhu">前既高抬皇叔，此又明罵孫權。</span>劉氏天下，我主姓劉倒無分，汝主姓孫反要強爭？且赤壁之戰，我主多負勤勞，眾將并皆用命，豈獨是汝東吳之爲？<span class="jiazhu">此言我不虧東吳。</span>若非我借東南風，周郎安能展半籌之功？<span class="jiazhu">此言東吳反虧我。</span>江南一破，休說二喬置於銅雀宮，<span class="jiazhu">照應四十四回中語。</span>雖公等家小，亦不能保。<span class="jiazhu">惡極，妙極。</span>適來我主人不即答應者，以子敬乃高明之士，不待細說。何公不察之甚也！」<span class="jiazhu">腳頭纔立得定，便會變面，便會說硬話，今人多有之矣，但本事不及孔明耳。</span>一席話，說得魯子敬緘口無言；半晌乃曰：「孔明之言，怕不有理；爭奈魯肅身上甚是不便。」<span class="jiazhu">理上說不去，只得以情告之。</span>孔明曰：「有何不便處？」肅曰：「昔日皇叔當陽受難時，是肅引孔明渡江，見我主公；<span class="jiazhu">將四十三回中事一提。</span>後來周公瑾要興兵取荊州，又是肅擋住；至說待公子去世還荊州，又是肅擔承。又將五十二回中事一提。今卻不應前言，教魯肅如何回覆？<span class="jiazhu">主人面上說不去，只得以自己情分告知。</span>我主與周公瑾必然見罪。肅死不恨，只恐惹惱東吳，興動干戈，皇叔亦不能安坐荊州，空爲天下恥笑耳。」<span class="jiazhu">既告之以情，又動之以勢。</span>孔明曰：「曹操統百萬之眾，動以天子爲名，吾亦不以爲意，豈懼周郎一小兒乎！<span class="jiazhu">前是論理，此又論勢。</span>若恐先生面上不好看，我勸主人立紙文書，暫借荊州爲本；<span class="jiazhu">豈有城池而可以契借者乎？若雲爲本，正不知起利幾分算。</span>待我主別圖得城池之時，便交付還東吳。此論如何？」<span class="jiazhu">極似賴債者，并不回絕，只用話說。</span>肅曰：「孔明待奪得何處，還我荊州？」孔明曰：「中原急未可圖；西川劉璋暗弱，我主將圖之。若圖得西川，那時便還。」<span class="jiazhu">以荊州爲本，以西川爲利。待得利之後，單還本錢：則是不起利者矣。</span>肅無奈，只得聽從。玄德親筆寫成文書一紙，押了字。保人諸葛孔明也押了字。<span class="jiazhu">妙極。</span>孔明曰：「亮是皇叔這裏人，難道自家作保？煩子敬先生也押個字，回見吳侯也好看。」<span class="jiazhu">妙極，惡極。</span>肅曰：「某知皇叔乃仁義之人，必不相負。」遂押了字，<span class="jiazhu">如此作中，不知可有中物相謝。</span>收了文書。宴罷辭回，玄德、孔明，送到船邊。孔明囑曰：「子敬回見吳侯，善言伸意，休生妄想。若不准我文書，我翻了面皮，連八十一州都奪了。<span class="jiazhu">一句硬。</span>今只要兩家和氣，休教曹賊笑話。」<span class="jiazhu">又一句軟。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	肅作別下船而回，先到柴桑郡見周瑜。瑜問曰：「子敬討荊州如何？」肅曰：「有文書在此。」呈與周瑜，瑜頓足曰：「子敬中諸葛之謀也！名爲借地，實是混賴。<span class="jiazhu">從來文書不足據，不獨荊州爲然也。</span>他說取了西川便還，知他幾時取西川？假如十年不得西川，十年不還？這等文書，如何中用？你卻與他做保！<span class="jiazhu">從來保人難做，不獨魯肅爲然也。</span>他若不還時，必須連累足下，主公見罪奈何？」肅聞言，呆了半晌，曰：「恐玄德不負我。」<span class="jiazhu">活寫老實人。</span>瑜曰：「子敬乃誠實人也。劉備梟雄之輩，諸葛亮奸猾之徒，恐不似先生心地。」肅曰：「若此，如之奈何？」瑜曰：「子敬是我恩人，想昔日指囷相贈之情，如何不救你？<span class="jiazhu">指囷時周郎原不曾有借契。</span>你且寬心住數日，待江北探細的回，別有區處。」魯肅局蹐不安。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	過了數日，細作回報：「荊州城中揚起布幡做好事，城外別建新墳，軍士各掛孝。」瑜驚問曰：「沒了甚人？」細作曰：「劉玄德沒了甘夫人，即日安排殯葬。」<span class="jiazhu">劉琦之死，在荊州一邊敘來；甘夫人之死，在東吳一邊聽得：文法變換。</span>瑜謂魯肅曰：「吾計成矣！使劉備束手就縛，荊州反掌可得。」<span class="jiazhu">妙極，令人不測。</span>肅曰：「計將安出？」瑜曰：「劉備喪妻，必將續娶。主公有一妹，極其剛勇，侍婢數百，居常帶刀，房中軍器擺列遍滿，雖男子不及。<span class="jiazhu">爲後文玄德驚恐張本。</span>我今上書主公，教人去荊州爲媒，說劉備來入贅。<span class="jiazhu">讀者至此，疑是成親之後，教孫夫人討荊州也。</span>賺到南徐，妻子不能勾得，幽囚在獄中，卻使人去討荊州換劉備。<span class="jiazhu">原來卻不用夫人。</span>等他交割了荊州城池，我別有主意。於子敬身上，須無事也。」魯肅拜謝。周瑜寫了書呈，選快船送魯肅投南徐見孫權，先說借荊州一事，呈上文書。權曰：「你卻如此糊塗！這樣文書，要他何用？」<span class="jiazhu">諺云：「不做媒人不做保，一世無煩惱。」子敬作呆，既受埋怨；只怕周瑜做媒，終須淘氣。</span>肅曰：「周都督有書呈在此，說用此計，可得荊州。」權看畢，點頭暗喜，尋思誰人可去，猛然省曰：「非呂範不可。」遂召呂範至，謂曰：「近聞劉玄德喪婦。吾有一妹，欲招贅玄德爲婿，永結姻親，同心破曹，以扶漢室。非子衡不可爲媒，望即往荊州一言。」<span class="jiazhu">做媒不用魯肅，卻用呂範，正恐識破討荊州耳。</span>範領命，即日收拾船隻，帶數個從人望荊州來。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說玄德自沒了甘夫人，晝夜煩惱。一日，正與孔明閑敘，人報東吳差呂範到來。孔明笑曰：「此乃周瑜之計，必爲荊州之故。亮只在屏風後潛聽。<span class="jiazhu">也學蔡夫人身段。</span>但有甚說話，主公都應承了。<span class="jiazhu">想孔明此時已料著七八分。</span>留來人在館驛中歇，別作商議。」玄德教請呂範入。禮畢坐定，茶罷，玄德問曰：「子衡來，必有所諭？」<span class="jiazhu">劉琦之死則吊，甘夫人之死則不吊。不弔喪而便作伐，便知作伐之非真也。</span>範曰：「范近聞皇叔失偶，有一門好親，故不避嫌，特來作媒。未知尊意若何？」玄德曰：「中年喪妻，大不幸也。骨肉未寒，安忍便議親？」範曰：「人若無妻，如屋無梁，豈可中道而廢人倫？吾主吳侯有一妹，美而賢，堪奉箕帚。若兩家共結秦、晉之好，則曹賊不敢正視東南也。此事家國兩便，請皇叔勿疑。但我國太吳夫人甚愛幼女，不肯遠嫁，必求皇叔到東吳就婚。」<span class="jiazhu">先說聯姻，次說入贅，語有次第。</span>玄德曰：「此事吳侯知否？」<span class="jiazhu">已疑是周郎之計，故有此問。</span>範曰：「不先稟吳侯，如何敢造次來說？」玄德曰：「吾年已半百，鬢髮斑白；吳侯之妹，正當妙齡：恐非配偶。」範曰：「吳侯之妹，身雖女子，志勝男兒。常言：『若非天下英雄，吾不事之。』<span class="jiazhu">極似趙範對子龍之語，其事一實一虛相應。</span>今皇叔名聞四海，正所謂淑女配君子，豈以年齒上下相嫌乎？」玄德曰：「公且少留，來日回報。」是日設宴相待，留於館舍。至晚，與孔明商議。孔明曰：「來意亮已知道了。<span class="jiazhu">總瞞不過此老。</span>適間卜<span class="shu-ming">易</span>，得一大吉大利之兆。<span class="jiazhu">卦象之辭，必是」老夫得其女妻「。</span>主公便可應允。先教孫乾和呂範回見吳侯。<span class="jiazhu">立契時兩邊都有保人，說親時兩家亦各有媒人。</span>面許已定，擇日便去就親。」玄德曰：「周瑜定計欲害劉備，豈可以身輕入危險之地？」孔明大笑曰：「周瑜雖能用計，豈能出諸葛亮之料乎！<span class="jiazhu">其實說得嘴響，不似今人單會說大話。</span>略用小謀，使周瑜半籌不展；吳侯之妹，又屬主公；荊州萬無一失。」<span class="jiazhu">玄德將與孫夫人成魚水之歡，終賴有如魚得水之孔明也。</span>玄德懷疑未決。孔明竟教孫乾往江南說合親事。孫乾領了言語，與呂範同到江南，來見孫權。權曰：「吾願將小妹招贅玄德，并無異心。」孫乾拜謝，回荊州見玄德，言吳侯專候主公去結親。玄德懷疑不敢往。孔明曰：「吾已定下三條計策，非子龍不可行也。」<span class="jiazhu">雄媳婦全虧此男贈嫁。</span>遂喚趙雲近前，附耳言曰：「汝保主公入吳，當領此三個錦囊。囊中有三條妙計，依次而行。」<span class="jiazhu">仲謀、公瑾皆入孔明囊中矣。</span>即將三個錦囊，與雲貼肉收藏。孔明先使人往東吳納了聘，一切完備。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	時建安十四年冬十月。<span class="jiazhu">小春之吉，可詠<span class="shu-ming">桃夭</span>。</span>玄德與趙雲、孫乾取快船十隻，隨行五百餘人，離了荊州，前往南徐進發。荊州之事，皆聽孔明裁處。玄德心中怏怏不安。<span class="jiazhu">不是新郎怕羞，卻是贅婿膽怯。</span>到南徐州，船已傍岸，雲曰：「軍師分付三條妙計，依次而行。今已到此，當先開第一個錦囊來看。」於是開囊看了計策。便喚五百隨行軍士，一一分付如此如此，眾軍領命而去。又教玄德先往見喬國老。<span class="jiazhu">不是趙雲教玄德，卻是孔明教趙雲。</span>那喬國老乃二喬之父，居於南徐。玄德牽羊擔酒，先往拜見，說呂範爲媒，娶夫人之事。<span class="jiazhu">先打外太公的關節。</span>隨行五百軍士，俱披紅掛彩，入南徐買辦物件，傳說玄德入贅東吳，城中人盡知其事。<span class="jiazhu">方知用五百人妙處。不然，以之防患則尚少，與之贈嫁則已多。</span>孫權知玄德已到，教呂範相待，且就館舍安歇。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說喬國老既見玄德，便入見吳國太賀喜。<span class="jiazhu">已在孔明算中。</span>國太曰：「有何喜事？」喬國老曰：「令愛已許劉玄德爲夫人，今玄德已到，何故相瞞？」<span class="jiazhu">周瑜一個丈人，反爲孔明用了。</span>國太驚曰：「老身不知此事！」便使人請吳侯問虛實，一面先使人於城中探聽。人皆回報：「果有此事。女婿已在館驛安歇，五百隨行軍士都在城中買豬羊果品，準備成親。<span class="jiazhu">在報事人口中、吳國太耳中寫得熱鬧。</span>做媒的女家是呂範，男家是孫乾，俱在館驛中相待。」國太吃了一驚。少頃，孫權入後堂見母親，國太捶胸大哭。<span class="jiazhu">孫權一個母親，又爲孔明用了。</span>權曰：「母親何故煩惱？」國太曰：「你直如此將我看承得如無物！我姐姐臨危之時，吩咐你甚麼話來？」<span class="jiazhu">照應前文。</span>孫權失驚曰：「母親有話明說，何苦如此？」國太曰：「男大須婚，女大須嫁，古今常理。我爲你母親，事當稟命於我。你招劉玄德爲婿，如何瞞我？女兒須是我的！」<span class="jiazhu">俱在孔明算中。</span>權吃了一驚，問曰：「那裏得這話來？」國太曰：「若要不知，除非莫爲。滿城百姓，那一個不知？你倒瞞我！」喬國老曰：「老夫已知多日了，今特來賀喜。」<span class="jiazhu">妙在又夾喬國老一句。</span>權曰：「非也。此是周瑜之計，因要取荊州，故將此爲名，賺劉備來拘囚在此，要他把荊州來換；若其不從，先斬劉備。此是計策，非實意也。」國太大怒，罵周瑜曰：「汝做六郡八十一州大都督，直恁無條計策去取荊州，<span class="jiazhu">罵得是。</span>卻將我女兒爲名使美人計！殺了劉備，我女便是望門寡，明日再怎的說親？須誤了我女兒一世。你們好做作！」<span class="jiazhu">前既大哭，此又大怒，俱在孔明算中。</span>喬國老曰：「若用此計，便得荊州，也被天下人恥笑。此事如何行得！」<span class="jiazhu">妙在又夾喬國老一句。兩個老人兒真是一吹一唱。</span>說得孫權默然無語。國太不住口的罵周瑜。<span class="jiazhu">罵周瑜便是罵孫權。</span>喬國老勸曰：「事已如此，劉皇叔乃漢室宗親，不如真個招他爲婿，免得出醜。」<span class="jiazhu">外太公做媒人，一拍即上。</span>權曰：「年紀恐不相當。」國老曰：「劉皇叔乃當世豪傑，若招得這個女婿，也不辱了令妹。」國太曰：「我不曾認得劉皇叔。明日約在甘露寺相見：如不中我意，任從你們行事；若中我的意，我自把女兒嫁他！」<span class="jiazhu">不由孫權作主。</span>孫權乃大孝之人，見母親如此言語，隨即應承，出外喚呂範，吩咐來日甘露寺方丈設宴，國太要見劉備。呂範曰：「何不令賈華部領三百刀斧手，伏於兩廊；若國太不喜時，一聲號舉，兩邊齊出，將他拿下。」<span class="jiazhu">讀者至此，又爲玄德捏一把汗。然國太定然相得中，亦在孔明算中矣。</span>權遂喚賈華吩咐預先準備，只看國太舉動。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說喬國老辭吳國太歸，使人去報玄德，言：「來日吳侯、國太親自要見，好生在意。」<span class="jiazhu">活是一個媒人。</span>玄德與孫乾、趙雲商議。雲曰：「來日此會，多凶少吉，雲自引五百軍保護。」<span class="jiazhu">贈嫁甚是精細。</span>次日，吳國太、喬國老先在甘露寺方丈裏坐定。孫權引一班謀士，隨後都到，卻教呂範來館驛中請玄德。玄德內披細鎧，外穿棉袍，<span class="jiazhu">新郎打扮簇新，但不知可曾有烏須藥？</span>從人背劍緊隨，上馬投甘露寺來。趙雲全裝慣帶，引五百軍隨行。來到寺前下馬，先見孫權。權觀玄德儀錶非凡，心中有畏懼之意。<span class="jiazhu">阿兄則畏，令妹必愛矣。</span>二人敘禮畢，遂入方丈見國太。國太見了玄德，大喜，謂喬國老曰：「真吾婿也！」<span class="jiazhu">中了丈母意，自然中夫人意。</span>國老曰：「玄德有龍鳳之姿，天日之表；更兼仁德布於天下：國太得此佳婿，真可慶也！」<span class="jiazhu">喬國老此等言語，女婿知之，一定埋怨；然女婿計策出醜，還賴丈人爲之斡旋耳。</span>玄德拜謝，共宴於方丈之中。少刻，子龍帶劍而入，立於玄德之側。國太問曰：「此是何人？」玄德答曰：「常山趙子龍也。」國太曰：「莫非當陽長阪抱阿斗者乎？」<span class="jiazhu">照應四十一回中事。</span>玄德曰：「然。」國太曰：「真將軍也！」遂賜以酒。<span class="jiazhu">趙雲所飲者喜酒，與鴻門飲樊噲之酒不同。</span>趙雲謂玄德曰：「卻纔某於廊下巡視，見房內有刀斧手埋伏，必無好意。可告知國太。」玄德乃跪於國太席前，泣而告曰：「若殺劉備，就此請誅。」<span class="jiazhu">纔做女婿，便爾放刁。</span>國太曰：「何出此言？」玄德曰：「廊下暗伏刀斧手，非殺備而何？」國太大怒，責罵孫權：<span class="jiazhu">難爲了舅子。</span>「今日玄德既爲我婿，即我之兒女也。<span class="jiazhu">親愛之極。</span>何故伏刀斧手於廊下！」權推不知，喚呂範問之；范推賈華；國太喚賈華責罵，華默然無言。國太喝令斬之。玄德告曰：「若斬大將，於親不利，備難久居膝下矣。」<span class="jiazhu">又是他討饒，一發見得女婿好處。</span>喬國老也相勸。國太方叱退賈華。刀斧手皆抱頭鼠竄而去。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	玄德更衣出殿前，見庭下有一石塊。玄德拔從者所佩之劍，仰天祝曰：「若劉備能勾回荊州，成王霸之業，一劍揮石爲兩段。如死於此地，劍剁石不開。」言訖，手起劍落，火光迸濺，砍石爲兩段。<span class="jiazhu">藍田之玉，方種爲雙；寺門之石，忽分爲二。</span>孫權在後面看見，問曰：「玄德公如何恨此石？」玄德曰：「備年近五旬，不能爲國家剿除賊黨，心常自恨。今蒙國太招爲女婿，此平生之際遇也。恰纔問天買卦，如破曹興漢，砍斷此石。今果然如此。」權暗思：「劉備莫非用此言瞞我？」亦掣劍謂玄德曰：「吾亦問天買卦。若破得曹賊，亦斷此石。」卻暗暗祝告曰：「若再取得荊州，興旺東吳，砍石爲兩半！」手起劍落，巨石亦開。<span class="jiazhu">大家暗祝心事，俱爲後文伏線。</span>至今有十字紋「恨石」尚存。後人觀此勝跡，作詩贊曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	寶劍落時山石斷，金環響處火光生。<br/>
	兩朝旺氣皆天數，從此乾坤鼎足成。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	二人棄劍，相攜入席。又飲數巡，孫乾目視玄德，玄德辭曰：「備不勝酒力，告退。」孫權送出寺前，二人并立，觀江山之景。玄德曰：「此乃天下第一江山也！」<span class="jiazhu">一語品題，遂成佳語。</span>至今甘露寺碑上云：「天下第一江山」。後人有詩贊曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	江山雨霽擁青螺，境界無憂樂最多。<br/>
	昔日英雄凝目處，岩崖依舊抵風波。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	二人共覽之次，江風浩蕩，洪波滾雪，白浪掀天。忽見波上一葉小舟，行於江面上，如行平地。<span class="jiazhu">可作一幅江景圖。</span>玄德歎曰：「南人駕船，北人乘馬，信有之也。」孫權聞言，自思曰：「劉備此言，戲我不慣乘馬耳。」乃令左右牽過馬來，飛身上馬，馳驟下山，復加鞭上嶺，笑謂玄德曰：「南人不能乘馬乎？」玄德聞言，撩衣一躍，躍上馬背，飛走下山，復馳騁而上。二人立馬於山坡之上，揚鞭大笑。<span class="jiazhu">權能試馬，玄德不能試舟，畢竟讓舅爺一步。</span>至今此處名爲「駐馬坡」。後人有詩曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	馳驟龍駒氣概多，二人并轡望山河。<br/>
	東吳西蜀成王霸，千古猶存駐馬坡。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	當日二人并轡而回。南徐之民，無不稱賀。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	玄德自回館驛，與孫乾商議。乾曰：「主公只是哀求喬國老，早早畢姻，免生別事。」<span class="jiazhu">是媒人語，但不知如何謝媒。</span>次日，玄德復至喬國老宅前下馬。國老接入，禮畢，茶罷，玄德告曰：「江左之人，多有要害劉備者，恐不能久居。」國老曰：「玄德寬心。吾爲公告國太，令作護持。」<span class="jiazhu">國老可爲撮合山，畢竟小媒人不如大媒人。</span>玄德拜謝自回。喬國老入見國太，言玄德恐人謀害，急急要回。國太大怒曰：「我的女婿，誰敢害他！」即時便教搬入書院暫住，擇日畢姻。<span class="jiazhu">竟似養女婿矣。</span>玄德自入告國太曰：「只恐趙雲在外不便，軍士無人約束。」國太教盡搬入府中安歇，<span class="jiazhu">玄德處處賴丈母之力。</span>休留在館驛中，免得生事。玄德暗喜。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	數日之內，大排筵會，孫夫人與玄德結親。至晚客散，兩行紅炬，接引玄德入房。燈光之下，但見槍刀簇滿，侍婢皆佩劍懸刀，立於兩傍。諕得玄德魂不附體。<span class="jiazhu">讀至此，又疑是甘露寺之兵矣。</span>正是：
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
	驚看侍女橫刀立，疑是東吳設伏兵。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	畢竟是何緣故，且看下文分解。
</p>
</div></body></html>