<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第八十四回　陸遜營燒七百里　孔明巧布八陣圖</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第八十四回　陸遜營燒七百里
	孔明巧布八陣圖
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	前有火攻破魏之周郎，後復有火攻破蜀之陸遜。同一火也，而陸遜之事，難於周郎。周郎受命於吳師方銳之時；陸遜受命於吳師屢挫之後，一難也。周郎則有同心拒敵之劉備；陸遜則有乘間窺我之曹丕，二難也。周郎則孔明助之，龐統助之，黃蓋、闞澤、甘寧又助之；陸遜則張昭疑之，顧雍、步騭疑之，韓當、周泰又疑之，三難也。故曰：陸遜之事難於周郎也。然言其易，則亦有較前而獨易者。瑜之火在冬月，遜之火在夏天。冬月風逆，必待借風而後燒；夏天風順，不必待借風而後燒，則燒之易。瑜之火在水上，遜之火在林間。水寨隔絕，必使人詐降而後可燒；旱路通達，不必使人詐降而後可燒，則燒之易。又曹操之船不自連鎖，玄德之營先自連屬。不自連者，必使人賺之使連而後可燒；先自連者，不必使人賺之使連而後可燒，則燒之易。有此三易，以濟三難，故遜之成功與周郎等爾。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	兵有挫敵人之銳者，將有大戰，先有小戰以挫之；將有大戰而勝，先有小戰而勝以挫之是也。此法周郎用焉。兵有驕敵人之志者，將有大出，先有不出以驕之；將有大出而勝，先有小出而不勝以驕之是也。此法陸遜用焉。當敵人初來之時，宜避其銳，而反挫其銳，則周郎用法之奇；當敵人屢勝之後，宜破其驕，而反益其驕，則陸遜用法之變。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	關公之失，只因不聽孔明「東和孫權」一語耳。先主之敗，與關公豈有異哉？不但此也，諸葛瑾兩次說關公，一次說玄德，亦止此一語之意也。可見子瑜之才雖不及孔明，而其識見大略相同，真不愧難兄難弟。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	曹操赤壁之兵，驕兵也；先主猇亭之兵，憤兵也。驕亦敗，憤亦必。況以陸遜爲年少書生而心輕之，則憤而益之以驕矣。制勝之道，在小其心而平其氣。善乎先師之言曰：「臨事而懼，好謀而成。」小其心故能懼，平其氣故能謀。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	苻堅之敗也，王猛已亡；先主之敗也，孔明自在：似孔明之智不如王猛矣。然八公山之草木，初非謝安能使之爲兵；魚腹浦之石塊，實係孔明能布之作陣：是孔明之才高於謝安矣。況在入川時，已逆知白帝城之奔，而預設陣圖以待陸遜；又逆知遜之數不當絕，而特令丈人黃老做個人情。其神機妙算至於如此，諸葛公真神仙中人，豈後世智謀之士所能及哉！
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	吳之勝蜀，孔明知之，而曹丕亦先知之；魏之襲吳，陸遜知之，而孔明亦先知之：斯已奇矣。陸遜又２佑孔明之必知吳之勝，孔明又知陸遜之必知魏之襲，料人料事，彼此奇中至於如此，真非他書所有。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	一部書中，前後兩篇大文，特特相犯，而更無一筆相犯，如周郎、陸遜之兩番用火是矣。然周郎止做得半篇，孔明接了後半篇，則華容道乃文之正接者也。陸遜亦只做得半篇，亦有孔明接了後半篇，則魚腹浦乃文之反接者也。操不能設伏以待追兵，卻是孔明設伏以待敗兵；陸遜不能設伏以待敗兵，卻是孔明設伏以待追兵。曹操從江邊有煙火處逃來，又向路傍有煙火處走去，以前之煙火爲真，而誤以後之煙火爲假。陸遜向山中有殺氣處堤防，不向水邊有殺氣處躲避，以前之殺氣爲實，而誤以後之殺氣爲虛。華容道勝周郎十二隊之雄師，卻只是五百兵捧著一將；魚腹浦先主七百里之勁卒，卻到底十萬兵不見一人。種種變幻，真天地有數文字。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說韓當、周泰探知先主移營就涼，急來報知陸遜。遜大喜，<span class="jiazhu">韓當、周泰喜而欲出，陸遜喜而不出，另有喜處。</span>遂引兵自來觀看動靜：只見平地一屯不滿萬餘人，大半皆是老弱之眾，大書「先鋒吳班」旗號。<span class="jiazhu">吳班軍在陸遜眼中看出。</span>周泰曰：「吾視此等兵如兒戲耳。願同韓將軍分兩路擊之。如其不勝，甘當軍令。」陸遜看了良久，以鞭指曰：「前面山谷中。隱隱有殺氣起。<span class="jiazhu">此處望山中殺氣，與後文望水邊殺氣正相映。</span>其下必有伏兵，故於平地設此弱兵以誘我耳。諸公切不可出。」<span class="jiazhu">棋高一著，先被猜破。</span>眾將聽了，皆以爲懦。次日，吳班引兵到關前搦戰，耀武揚威，辱罵不絕；多有解衣卸甲，赤身裸體，或睡或坐。<span class="jiazhu">與馬超之誘曹仁，前後相似。</span>徐盛、丁奉入帳稟陸遜曰：「蜀兵欺我太甚！某等願出擊之！」遜笑曰：「公等但恃血氣之勇，未知孫吳妙法，此彼誘敵之計也：三日後必見其詐矣。」徐盛曰：「三日後，彼移營已定，安能擊之乎？」遜曰：「吾正欲令彼移營也。」<span class="jiazhu">此處尚不說明緣故。</span>諸將哂笑而退。過三日後，會諸將於關上觀望，見吳班兵已退去。遜指曰：「殺氣起矣。劉備必從山谷中出也。」言未畢，只見蜀兵皆全裝慣束，擁先主而過。吳兵見了，盡皆膽裂。<span class="jiazhu">此時方信陸遜之言。</span>遜曰：「吾之不聽諸公擊班者，正爲此也。<span class="jiazhu">此時已驗，眾人信之。</span>今伏兵已出，旬日之內，必破蜀矣。」<span class="jiazhu">此句未驗，眾所未信。</span>諸將皆曰：「破蜀當在初時，今連營五六百里，相守經七八月，其諸要害皆已固守，安能破乎？」<span class="jiazhu">果然信其前語，未信其後語。</span>遜曰：「諸公不知兵法。備乃世之梟雄，更多智謀，其兵始集，法度精專；今守之久矣，不得我便，兵疲意阻，取之正在今日。」<span class="jiazhu">至此方纔說明。</span>諸將方纔嘆服。後人有詩贊曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	虎帳談兵按六韜，安排香餌釣鯨鼇。<br/>
	三分自是多英俊，又顯江南陸遜高。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說陸遜已定了破蜀之策，遂修箋遣使奏聞孫權，言指日可以破蜀之意。權覽畢，大喜曰：「江東復有此異人，孤何憂哉！諸將皆上書言其懦，孤獨不信。<span class="jiazhu">諸將上書，又在孫權口中補出，省筆之法。</span>今觀其言，果非懦也。」於是大起吳兵來接應。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說先主於猇亭盡驅水軍，順流而下，沿江屯紮水寨，深入吳境。黃權諫曰：「水軍沿江而下，進則易，退則難。<span class="jiazhu">黃權不諫移營，但諫深入，亦是第二著。</span>臣願爲前驅。陛下宜在後陣，庶萬無一失。」先主曰：「吳賊膽落，朕長驅大進，有何礙乎？」眾官苦諫，先主不從。遂分兵兩路：命黃權督江北之兵，以防魏寇。<span class="jiazhu">爲黃權投魏張本。</span>先主自督江南諸軍，夾江分立營寨，以圖進取。細作探知，連夜報知魏主，<span class="jiazhu">百忙中卻放下吳、蜀兩邊，忽敘北魏一邊，筆法又周致，又飄忽。</span>言蜀兵伐吳，樹柵連營縱橫七百餘里，分四十餘屯，皆傍山林下寨。今黃權督兵在江北岸，每日出哨百餘里，不知何意。魏主聞之，仰面笑曰：「劉備將敗矣！」<span class="jiazhu">旁觀者清。</span>群臣請問其故。魏主曰：「劉玄德不曉兵法；豈有連營七百里而可以拒敵者乎？包原隰險阻屯兵者，此兵法之大忌也。玄德必敗於東吳陸遜之手，旬日之內消息必至矣。」<span class="jiazhu">曹丕可謂知兵，乃郎亦不輸於老子。</span>群臣猶未信，皆請撥兵備之。魏主曰：「陸遜若勝，必盡舉吳兵去取西川；吳兵遠去，國中空虛，朕虛託以兵助戰，令三路一齊進兵，東吳唾手可取也。」<span class="jiazhu">前劉曄勸取東吳，曹丕不乘其危而取之，今反欲乘其勝而取之，詭譎之甚。</span>眾皆拜服。魏主下令，使曹仁督一軍出濡須，曹休督一軍出洞口，曹真督一軍出南郡：三路軍馬會合日期，暗襲東吳。朕隨後自來接應。<span class="jiazhu">又爲後文伐吳伏線。</span>「調遣已定。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	不說魏兵襲吳。且說馬良至川，入見孔明，呈上圖本而言曰：「今移營夾江，橫占七百里，下四十餘屯，皆依溪傍澗，林木茂盛之處。皇上令良將圖本來與丞相觀之。」孔明看訖，拍案叫苦曰：「是何人教主上如此下寨？可斬此人！」<span class="jiazhu">不好說得先主，卻把別人來罵。</span>馬良曰：「皆主上自爲，非他人之謀。」孔明歎曰：「漢朝氣數休矣！」<span class="jiazhu">妙在尚不說明。</span>良問其故。孔明曰：「包原隰險阻而結營，此兵家之大忌。倘彼用火攻，何以解救？<span class="jiazhu">先生一向慣用火攻，此正是以己度人之法。</span>又豈有連營七百里，而可拒敵乎？禍不遠矣！陸遜拒守不出，正爲此也。汝當速去見天子，改屯諸營，不可如此。」良曰：「倘今吳兵已勝，如之奈何？」孔明曰：「陸遜不敢來追，成都可保無虞。」<span class="jiazhu">奇絕，令人測摸不出。</span>良曰：「遜何故不追？」孔明曰：「恐魏兵襲其後也。<span class="jiazhu">料事如此。</span>主上若有失，當投白帝城避之。吾入川時，已伏下十萬兵在魚腹浦矣。」<span class="jiazhu">奇絕，令人一發測摸不出。○于禁入魚詈之內，陸遜亦幾葬魚腹之中。關公得一魚，孔明又幾得一鹿。</span>良大驚曰：「某於魚腹浦往來數次，未嘗見一卒，丞相何作此詐語？」孔明曰：「後來必見，不勞多問。」<span class="jiazhu">奇絕。○先主之敗，孔明不於此時知之，早於入川之時知之，真是神妙不測。</span>馬良求了表章，火速投禦營來。孔明自回成都，調撥軍馬救應。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說陸遜見蜀兵懈怠，不復堤防，升帳聚大小將士聽令曰：「吾自受命以來，未嘗出戰。今觀蜀兵，足知動靜，故欲先取江南岸一營。誰敢去取？」言未畢，韓當、周泰、淩統等應聲而出曰：「某等願往。」遜教退，皆不用，<span class="jiazhu">妙在不要勝，先要敗，故不用此數人。</span>獨喚階下末將淳於丹曰：「吾與汝五千軍，去取江南第四營，蜀將傅彤所守。今晚就要成功。吾自提兵接應。」淳於丹引兵去了，又喚徐盛、丁奉曰：「汝等各領兵三千，屯於寨外五里，如淳於丹敗回，有兵趕來，當出救之，卻不可追去。」<span class="jiazhu">預知其敗而使之，真是人所不識。</span>二將自引軍去了。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說淳於丹於黃昏時分，領兵前進，到蜀寨時，已三更之後。丹令眾軍鼓噪而入。蜀營內傅彤引軍殺出，挺槍直取淳於丹；丹敵不住，撥馬便回。忽然喊聲大震，一彪軍攔住去路：爲首大將趙融。丹奪路而走，折兵大半，正走之間，山后一彪蠻兵攔住：爲首番將沙摩柯。丹死戰得脫，背後三路軍趕來。比及離營五里，吳兵徐盛、丁奉二人兩下殺來，蜀兵退去，救了淳於丹回營。丹帶箭入見陸遜請罪。遜曰：「非汝之過也。吾欲試敵人之虛實耳。<span class="jiazhu">蜀兵虛實遜已盡知，此句亦是託言，不過欲驕敵之心耳。</span>破蜀之計，吾已定矣。」<span class="jiazhu">奇絕。</span>徐盛、丁奉曰：「蜀兵勢大，難以破之，空自損兵折將耳。」遜笑曰：「吾這條計但瞞不過諸葛亮耳。天幸此人不在，使我成大功也。」<span class="jiazhu">正與上文孔明之言相應。</span>遂集大小將士聽令：使朱然於水路進兵，來日午後東南風大作，<span class="jiazhu">六月裏東南風更不消借得。</span>用船裝載茅草，依計而行；韓當引一軍攻江北岸，周泰引一軍攻江南岸，<span class="jiazhu">旱路只差二將，與水軍朱然正是三路。卻與周郎赤壁十二隊相似。</span>每人手執茅草一把，內藏硫黃焰硝，各帶火種，各執槍刀，一齊而上，但到蜀營，順風舉火；蜀兵四十屯，只燒二十屯，每間一屯燒一屯。<span class="jiazhu">周郎只是連燒，陸遜用間燒，又是一樣燒法。</span>各軍預帶乾糧，不許暫退，晝夜追襲，只擒了劉備方止。眾將聽了軍令，各受計而去。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說先主正在禦營尋思破吳之計，忽見帳前中軍旗幡無風自倒。<span class="jiazhu">與曹操江中折旗相似。</span>乃問程畿曰：「此爲何兆？」畿曰：「今夜莫非吳兵來劫營？」先主曰：「昨夜殺盡，安敢再來？」<span class="jiazhu">驕敵極矣，安得不敗。</span>畿曰：「倘是陸遜試敵，奈何？」<span class="jiazhu">畿亦長於料事。</span>正言間，人報山上遠遠望見吳兵盡沿山望東去了。先主曰：「此是疑兵，令眾休動。」命關興、張苞各引五百騎出巡。黃昏時分，<span class="jiazhu">黃昏時。</span>關興回奏曰：「江北營中火起。」<span class="jiazhu">先是一路火起。</span>先主急令關興往江北，張苞往江南探看虛實：「倘吳兵到時，可急回報。」二將領命去了。初更時分，<span class="jiazhu">初更時。</span>東南風驟起。<span class="jiazhu">此句寫風。</span>只見禦營左屯火發。<span class="jiazhu">又是一路火起。</span>方欲救時，禦營右屯又火起。<span class="jiazhu">與前共是三路火起。</span>風緊火急，樹木皆著。<span class="jiazhu">此句寫林木。</span>喊聲大震。兩屯軍馬齊出，奔離禦營中，禦營軍自相踐踏，死者不知其數。後面吳兵殺到，又不知多少軍馬。先主急上馬，奔馮習營。時習營中火光連天而起，<span class="jiazhu">與前共是四路火起。</span>江南、江北照耀如同白日。<span class="jiazhu">總寫火光一句，此時已不止四路矣。</span>馮習慌上馬，引數十騎而走，正逢吳將徐盛軍到，敵住廝殺。先主見了，撥馬投西便走。徐盛舍了馮習，引兵追來。先主正慌，前面又一軍攔住，乃是吳將丁奉，兩下夾攻。先主大驚，四面無路。<span class="jiazhu">此處爲先主一急。</span>忽然喊聲大震，一彪軍殺入重圍，乃是張苞，救了先主，引御林軍奔走。<span class="jiazhu">此時爲先主一寬。</span>正行之間，前面一軍又到，乃蜀將傅彤也，合兵一處而行。背後吳兵追至。先主前到一山，名馬鞍山。<span class="jiazhu">馬鞍、魚腹，閑閑相對。</span>張苞、傅彤請先主上的山時，山下喊聲又起。陸遜大隊人馬，將馬鞍山圍住。<span class="jiazhu">又爲先主一急。</span>張苞、傅彤死據山口。先主遙望，遍野火光不絕，<span class="jiazhu">又總寫火光一句，四十營都在其中。</span>死屍重疊，塞江而下。<span class="jiazhu">方寫岸上，又帶寫江中一句，妙。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	次日，吳兵又四下放火燒山，<span class="jiazhu">此又是第二日之火。</span>軍士亂竄。先主驚慌，忽然火光中，一將引數騎殺上山來，視之乃關興也。<span class="jiazhu">又爲先主一寬。</span>興伏地請曰：「四下火光逼近，不可久停。陛下速奔白帝城，再收軍馬可也。」<span class="jiazhu">白帝城三字，又在關興口中一逗。</span>先主曰：「誰敢斷後？」傅彤奏曰：「臣願以死當之！」當日黃昏，<span class="jiazhu">此是第二個黃昏，已燒過一夜一日矣。</span>關興在前，張苞在中，留傅彤斷後，保著先主殺下山來。吳兵見先主奔走，皆要爭功，各引大軍，遮天蓋地往西追趕。先主令軍士盡脫袍鎧，塞道而焚，以斷後軍。<span class="jiazhu">前是吳兵敵火，此是蜀兵放。以水救火者有之矣，未聞有以火救火者也，真大奇之事。</span>正奔走間，喊聲大震，吳將朱然引一軍從江岸邊殺來，截住去路。<span class="jiazhu">陸遜第一路先遣朱然，今卻於末後出現。</span>先主叫曰：「朕死於此矣！」關興、張苞縱馬衝突，被亂箭射回，各帶重傷，不能殺出。背後喊聲大起，陸遜引大軍，從山谷中殺來。<span class="jiazhu">故作吃嚇之筆，以跌出下文子龍來，方見來得奇來得妙也。</span>先主正慌急之間，此時天色已微明，<span class="jiazhu">此時第三日天明，已燒過一日兩夜矣。</span>只見前面喊聲震天，朱然軍紛紛落澗，滾滾投岩，一彪軍殺入前來救駕。先主大喜，視之乃常山趙子龍也。<span class="jiazhu">又爲先主一寬。</span>時趙雲在川中江州，聞吳、蜀交兵，遂引軍出；忽見東南一帶，火光沖天，雲心驚，遠遠探視，不想先主被困，雲奮勇衝殺而來。<span class="jiazhu">前先主初出兵時，便令子龍爲應，後卻於此處照出。</span>陸遜聞是趙雲，急令軍退。雲正殺之間，忽遇朱然，便與交鋒，不一合，一槍刺朱然於馬下，殺散吳兵，救出先主，望白帝城而走。<span class="jiazhu">以前在火光中幾爲赤帝，今始是白帝。</span>先主曰：「朕雖得脫，諸將士將奈何？」雲曰：「敵軍在後，不可久遲。陛下且入白帝城歇息，臣再引兵去救應諸將。」<span class="jiazhu">爲救吳班張本。</span>此時先主僅存百餘人入白帝城。後人有詩贊陸遜曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	持矛舉火破連營，玄德窮奔白帝城。<br/>
	一旦威名驚蜀魏，吳王寧不敬書生。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說傅彤斷後，被吳軍八面圍住。丁奉大叫曰：「川兵死者無數，降者極多，汝主劉備已被擒獲，今汝力窮勢孤，何不早降！」傅彤叱曰：「吾乃漢將，安肯降吳狗乎！」<span class="jiazhu">罵吳爲狗，此時卻是眾狗攢槍矣。</span>挺槍縱馬，率蜀軍奮力死戰，不下百餘合，往來衝突，不能得脫。彤長嘆曰：「吾今休矣！」言訖，口中吐血，死於吳軍之中。<span class="jiazhu">傅彤勝黃權多矣。</span>後人贊傅彤詩曰：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	陵吳蜀大交兵，陸遜施謀用火焚。<br/>
	至死猶然罵吳狗，傅彤不愧漢將軍。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	蜀祭酒程畿，匹馬奔至江邊，招呼水軍赴敵，吳兵隨後追來，水軍四散奔逃。畿部將叫曰：「吳兵至矣！程祭酒快走罷！」畿怒曰：「吾自從主上出軍，未嘗赴敵而逃！」<span class="jiazhu">即在程畿口中補敘生平，省筆。</span>言未畢，吳兵驟至，四下無路，畿拔劍自刎。<span class="jiazhu">文臣亦有武將之風，惟書生能忍辱，亦惟書生不肯受辱。</span>後人有詩贊曰：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	慷慨蜀中程祭酒，身留一劍答君王。<br/>
	臨危不改平生志，博得聲名萬古香。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	時吳班、張南久圍彝陵城，忽馮習到，言蜀兵敗，遂引軍來救先主，孫桓方纔得脫。<span class="jiazhu">彝陵之圍自解，前已在陸遜算中。</span>張、馮二將正行之間，前面吳兵殺來，背後孫桓從彝陵城殺出，兩下夾攻。張南、馮習奮力衝突，不能得脫，死於亂軍之中。後人有詩贊曰：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	馮習忠無二，張南義少雙。<br/>
	沙場甘戰死，史冊共流芳。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	吳班殺出重圍，又遇吳兵追趕，幸得趙雲接著，救回白帝城去了。時有蠻王沙摩柯，匹馬奔走，正逢周泰，戰二十餘合，被泰所殺。<span class="jiazhu">番將能爲漢死節，死爲漢之忠臣。</span>蜀將杜路，劉寧盡皆降吳。蜀營一應糧草器仗，尺寸不存。蜀將川兵，降者無數。時孫夫人在吳聞猇亭兵敗，訛傳先主死於軍中，遂驅車至江邊，望西遙哭，投江而死。<span class="jiazhu">當夫人怒叱吳兵之時，何其壯也。及觀其攜阿斗而歸，疑其志不如前。今觀其哭先主而死，則其烈不減於昔矣。</span>後人立廟江濱，號曰梟姬祠。尚論者作詩歎之曰：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	先主兵歸白帝城，夫人聞難獨捐生。<br/>
	至今江畔遺碑在，猶著千秋烈女名。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	卻說陸遜大獲全功，引得勝之兵往西追襲。前離夔關不遠，遜在馬上看見前面臨山傍江，一陣殺氣沖天而起。<span class="jiazhu">與初時望山中殺氣，一實一虛，前後不同。</span>遂勒馬，回顧眾將曰：「前面必有埋伏，三軍不可輕進。」即倒退十餘裏，於地勢空闊處，排成陣勢，以禦敵軍。<span class="jiazhu">卻是見鬼。</span>即差哨馬前去探視。回報并無軍屯在此。遜不信，下馬登高望之，殺氣復起。<span class="jiazhu">讀書至此，又疑是關公顯聖。</span>遜再令人仔細探視，哨馬回報，前面并無一人一騎。遜見日將西沉，殺氣越加，<span class="jiazhu">奇絕。</span>心中猶豫，令心腹人再往探看。回報江邊止有亂石八九十堆，并無人馬。<span class="jiazhu">只此便是人馬。</span>遜大疑，令尋土人問之。須臾有數人到。遜問曰：「何人將亂石作堆？如何亂石堆中有殺氣沖起？」土人曰：「此處地名魚腹浦。諸葛亮入川之時，驅兵到此，取石排成陣勢於沙灘之上。自此常常有氣如雲，從內而起。」<span class="jiazhu">陸遜以火爲兵，不若孔明以石爲兵。</span>陸遜聽罷，上馬引數十騎來看石陣，立馬於山坡之上，但見四面八方，皆有門有戶。遜笑曰：「此乃惑人之術耳，有何益焉！」<span class="jiazhu">且看仔細。</span>遂引數騎下山坡來，直入石陣觀看。部將曰：「日暮矣，請都督早回。」遜方欲出陣，忽然狂風大作，<span class="jiazhu">奉答一夜東南風。</span>一霎時，飛沙走石，遮天蓋地。但見怪石嵯峨，槎丫似劍；橫沙立土，重疊如山；江聲浪湧，有如劍鼓之聲。<span class="jiazhu">比七百里連營更是聲勢。</span>遜大驚曰：「吾中諸葛之計也！」<span class="jiazhu">卻不道是惑人之術。</span>急欲回時，無路可出。正驚疑間，忽見一老人立於馬前，笑曰：「將軍欲出此陣乎？」<span class="jiazhu">奇絕。</span>遜曰：「願長者引出。」老人策杖徐徐而行，徑出石陣，并無所礙，送至山坡之上。遜問曰：「長者何人？」老人答曰：「老夫乃諸葛孔明之岳父黃承彥也。<span class="jiazhu">先主三顧草廬時，曾遇黃承彥，一向不知下落，至此忽然照應出來。</span>昔小婿入川之時，於此布下石陣，名『八陣圖』。反覆八門，按遁甲休、生、傷、杜、景、死、驚、開。每日每時，變化無端，可比十萬精兵。<span class="jiazhu">應孔明所言十萬兵之語。</span>臨去之時，曾分付老夫道：『後有東吳大將迷於陣中，莫要引他出來。』<span class="jiazhu">妙。</span>老夫適於山岩之上，見將軍從死門而入，料想不識此陣，必爲所迷。<span class="jiazhu">當面嘲笑。</span>老夫平生好善，不忍將軍陷沒於此，故特自生門引出也。」<span class="jiazhu">孔明明知陸遜不該死，卻留個人情與丈人做。</span>遜曰：「公曾學此陣法否？」黃承彥曰：「變化無窮，不能學也。」遜慌忙下馬，拜謝而回。<span class="jiazhu">關公在華容道義釋曹操，此則是黃承彥在魚腹浦義釋陸遜矣。</span>後杜工部有詩曰：
</p>
<p class="margin2" id="p26"><a class="gg-link" href="#p26" onclick="return changeColor(this);"></a>
	功蓋三分國，名成八陣圖。<br/>
	江流石不轉，遺恨失吞吳。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	陸遜回寨，歎曰：「孔明真臥龍也！吾不能及！」於是下令班師。左右曰：「劉備兵敗勢窮，困守一城，正好乘勢擊之；今見石陣而退何也？」遜曰：「吾非懼石陣而退；吾料魏主曹丕其奸詐與父無異，今知吾追趕蜀兵，必乘虛來襲。吾若深入西川，急難退矣。」<span class="jiazhu">非是畏其前，卻是料其後。曹丕在陸遜算中，陸遜又在孔明算中。</span>遂令一將斷後，遜率大軍而回。退兵未及二日，三處人來飛報：「魏兵曹仁出濡須，曹休出洞口，曹真出南郡：三路兵馬數十萬，星夜至境，未知何意。」<span class="jiazhu">照應前文。</span>遜笑曰：「不出吾之所料。吾已令兵拒之矣。」<span class="jiazhu">前文未敘其事，在陸遜口中補出，省筆之法。</span>正是：
</p>
<p class="margin2" id="p28"><a class="gg-link" href="#p28" onclick="return changeColor(this);"></a>
	雄心方欲吞西蜀，勝算還須禦北朝。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	未知如何退兵，且看下文分解。
</p>
</div></body></html>