<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第九十四回　諸葛亮乘雪破羌兵　司馬懿剋日擒孟達</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第九十四回　諸葛亮乘雪破羌兵
	司馬懿剋日擒孟達
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	讀<span class="shu-ming">三國</span>者讀至此回，而知文之彼此相伏、前後相因，殆合十數卷而只如一篇、只如一句也。其相反而相因者，有助漢之沙摩柯，乃有抗漢之孟獲；其不相反而相因者，有借羌兵之曹丕，乃有借羌兵之曹真。其相類而相因者，有馬超在而即去之柯比能，乃有馬超死而忽忽來之徹裏吉；其不相類而相因者，有六縱而不服之蠻王，乃有一縱而即服之雅丹丞相。至於孟達致書於李嚴，早有李嚴致書於孟達以爲之伏筆矣。申儀助司馬而殺孟達，早有孟達之約申儀而背劉封以爲之伏筆矣。文如常山率然，擊首則尾應，擊尾則首應，擊中則首尾皆應，豈非結構之至妙者哉！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	此回之內，忽有一關公爲神，突如其來，倏然而往。一救關興，再救張苞，可謂英靈之極矣。然越吉元帥之頭，何不即取之以雲中顯聖之偃月刀，而必待孔明之用計而後斬之乎？曰：<span class="shu-ming">三國</span>一書，所以紀人事，非以紀鬼神。惟有一番籌度，一番誘敵，乃見相臣之勞心，諸將之用命，不似<span class="shu-ming">西遊</span>、<span class="shu-ming">水滸</span>等書，原非正史，可以任意結構也。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	平蠻之後，又有平羌；藤甲之後，又有鐵車。一則在於未伐魏之始，一則間於既伐魏之中；一則炎天，一則雪地；一則出其全力持之曠日，一則施以小計定之終朝。或詳或略，或長或短，事不雷同，文亦不合掌，如此妙事，如此妙文，真他書之所未有。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	司馬懿不用，則孟達不死。孟達不死，則兩京可圖。兩京可圖，則曹氏可滅。曹氏之不遽滅，以爲司馬懿之功也。然而救魏之事，即爲篡魏之階。魏之以懿拒漢，猶之前門拒虎、後戶進狼耳。此回於司馬懿起復之初，便敘師、昭二子之英英靈爽，蓋非魏之亡於此救，而正魏之亡於此兆云。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	蜀事之壞，一壞於失荊州，再壞於失上庸也。荊州不失，則可由荊州以定襄、樊；上庸不失，則可由上庸以取宛、洛。而原其所以失，則有故焉。當關公離荊州以伐魏之時，使別遣一上將以守荊州，則荊州可以不失；當孟達棄上庸而奔魏之時，更遣一上將以守上庸，則上庸可以不失。而先主不慮之，孔明亦不慮之，則皆天也，非人也。其所以失而不復者，又有故焉。當先主大戰猇亭之初，孫權願獻荊州，而先主不之拒，則荊州雖失而可復；當孔明初出祁山之時，孟達欲獻上庸，而司馬懿未之知，則上庸雖失而可復。而先主必拒之，司馬懿必知之，則又天也，非人也。天不祚漢，亦何咎於先主，又何咎於孟達耶？
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	孟達不足咎，而孟達之不知人，則可咎也。於諸葛亮之小心不之信，於申儀、申耽則信之矣；於司馬懿之機警不之信，於李輔、鄧賢則信之矣。不能料申儀、申耽，而何能料司馬懿？不能識李輔、鄧賢，而何能識諸葛亮哉？蓋惟諸葛亮能知司馬懿，亦惟司馬懿能知諸葛亮耳。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說郭淮謂曹真曰：「西羌之人，自太祖時連年入貢，文皇帝亦有恩惠加之；我等今可據住險阻，遣人從小路直入羌中求救，許以和親，羌人必起兵襲蜀之後。<span class="jiazhu">即曹丕五路中之一也。</span>吾卻以大兵擊之，首尾夾攻，豈不大勝？」真從之，即遣人星夜馳書赴羌。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說西羌國王徹裏吉，自曹操時年年入貢；手下有一文一武：文乃雅丹丞相，武乃越吉元師。<span class="jiazhu">亦如董茶那、阿會喃等名色。</span>時魏使齎金珠并書到國，先來見雅丹丞相；送了禮物，具言求救之意。雅丹引見國王，呈上書禮。徹裏吉覽了書，興眾商議。雅丹曰：「我與魏國素相往來，今曹都督求救，且許和親，理合依允。」<span class="jiazhu">是金鉑言語。</span>徹裏吉從其言，即命雅丹與越吉元帥起羌兵一十五萬，皆慣使弓弩、槍刀、蒺藜、飛錘等器；又有戰車，用鐵葉裏釘，裝載糧食軍器什物：或用駱駝駕車，或用騾馬駕車，號爲「鐵車兵」。<span class="jiazhu">寫得羌兵可畏，以襯孔明之能。</span>二人辭了國王，領兵直扣西平關。守關蜀將韓禎，急差人齎文報知孔明。孔明聞報，問眾將曰：「誰敢去退羌兵？」張苞、關興應曰：「某等願往。」孔明曰：「汝二人要去，奈路途不熟。」遂喚馬岱曰：「汝素知羌人之性，久居彼處，可作鄉導。」<span class="jiazhu">用馬岱可謂最得其人。</span>便起精兵五萬，與興、苞二人同往。興、苞等引兵而去。行有數日，早遇羌兵。關先引百餘騎登山坡看時，只見羌兵把鐵車首尾相連，處結寨；車上遍排兵器，就似城池一般。<span class="jiazhu">赤壁江中有連舟，西平關外有連車。連舟易破，連車不易破。</span>興睹之良久，無破敵之策，回寨與張苞、馬岱商議。岱曰：「且待來日見陣，觀看虛實，另作計議。」<span class="jiazhu">馬超已死，馬岱亦無如之何。</span>次早分兵三路：關興在中，張苞在左，馬岱在右，三路兵齊進。羌兵陣裏，越吉元帥手挽鐵錘，腰懸寶雕弓，躍馬奮勇而出。關興招三路兵徑進。忽見羌兵在兩邊，中央放出鐵車，如潮湧一般，<span class="jiazhu">其靜也如城，其動也如水。</span>弓弩一齊驟發。蜀兵大敗：馬岱、張苞兩軍先退；關興一軍，被羌兵一裹，直圍入西北角上去了。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	興在垓心左沖右突，不能得脫。<span class="jiazhu">興至此好生著急。</span>鐵車密圍，就如城池。蜀兵你我不能相顧。興望山谷中尋路走。看看天晚，但見一簇皂旗蜂擁而來，一員羌將手提鐵錘，大叫曰：「小將休走！吾乃越吉元帥也！」關興急走到前面，盡力縱馬加鞭，正遇斷澗，<span class="jiazhu">興至此好生著急。</span>只得回馬來戰越吉。興終是膽寒，抵敵不住，望澗中而逃；被越吉趕到，一鐵錘打來，興急閃過，正中馬胯。那馬望澗中便倒，興落於水中。<span class="jiazhu">興至此又好生著急。</span>忽聽得一聲響處，背後越吉連人帶馬，平白地倒下水來。興就水中掙起看時，只見岸上一員大將，殺退羌兵。<span class="jiazhu">絕處逢生，出於意外。</span>興提刀待砍越吉，吉躍水而走。<span class="jiazhu">此時未便斬越吉，更妙。</span>關興得了越吉馬，牽到岸上，整頓鞍轡，綽刀上馬。只見那員將，尚在前面追殺羌兵。<span class="jiazhu">讀者至此，必謂不是張苞，定是馬岱。</span>興自思此人救我性命，當與相見，遂拍馬趕來。看看至近，只見雲霧之中，隱隱有一大將，面如重棗，眉若臥蠶，綠袍金鎧，提青龍刀，騎赤兔馬，手綽美髯，分明認得是父親關公。<span class="jiazhu">關公又於此處顯聖，卻是意想不到。</span>興大驚。忽見關公以手望東南指曰：「吾兒可速望此路去。吾當護汝歸寨。」言訖不見。關興望東南急走。至半夜，<span class="jiazhu">前是黃昏，此是半夜，正與斬潘璋時相似。</span>忽見一彪軍到，乃張苞也。問興曰：「你曾見二伯父否？」<span class="jiazhu">問得奇特。</span>興曰：「你何由知之？」苞曰：「我被鐵車軍追急，忽見伯父自空而下，驚退羌兵，<span class="jiazhu">關公在張苞一邊顯聖，卻用虛寫。</span>指曰：『汝從這條路去救吾兒。』因此引軍徑來尋你。」關興亦說前事，共相嗟異。二人同歸寨內。馬岱接著，對二人說：「此軍無計可退，我守住寨柵，你二人去稟丞相，用計破之。」<span class="jiazhu">雖有關公神助，終賴諸葛奇謀。</span>於是興、苞二人，星夜來見孔明，備說此事。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	孔明隨命趙雲、魏延各引一軍埋伏去訖；然後點三萬軍，帶了姜維、張翼、關興、張苞，親自來到馬岱寨中歇定。次日上高阜處觀看，見鐵車連絡不絕，人馬縱橫，往來馳驟。孔明曰：「此不難破也。」<span class="jiazhu">別人難，他偏不難。</span>喚馬岱、張翼分付如此如此。二人去了。<span class="jiazhu">妙在不敘出來。</span>乃喚姜維曰：「伯約知破車之法否？」維曰：「羌人惟恃一勇力，豈知妙計乎？」<span class="jiazhu">妙在不說出來。</span>孔明笑曰：「汝知吾心也。今彤雲密佈，朔風緊急，天將降雪，吾計可施矣。」<span class="jiazhu">隱隱說出，卻早不曾說出。</span>便令關興、張苞二人引兵埋伏去訖；<span class="jiazhu">又是兩路伏兵。</span>令姜維領兵出戰：但有鐵車兵來，退後便走；寨口虛立旌旗，不設軍馬。準備已定。是時十二月終，果然天降大雪。姜維引軍出，越吉引鐵車兵來。姜維即退走。羌兵趕到寨前，姜維從寨後而去。羌兵直到寨外觀看，聽得寨內鼓琴之聲，<span class="jiazhu">當歌白雪之詩以和之。</span>四壁皆空豎旌旗，急回報越吉。越吉心疑，未敢輕進。雅丹丞相曰：「此諸葛亮詭計，虛設疑兵耳。可以攻之。」越吉引兵至寨前，但見孔明攜琴上車，<span class="jiazhu">賦詩不能退敵，攜琴卻可以誘敵。</span>引數騎入寨，望後而走。羌兵搶入寨柵，直趕過山口，見小車隱隱轉入林中去了。<span class="jiazhu">以小車引出大車。</span>雅丹謂越吉曰：「這等兵雖有埋伏，不足爲懼。」遂引大兵追趕。又見姜維兵俱在雪地之中奔走。越吉大怒，催兵急追。山路被雪漫蓋，一望平坦。<span class="jiazhu">絕妙雪景。○此句不是閒筆。</span>正趕之間，忽報蜀兵自山后而出。雅丹曰：「縱有些小伏兵，何足懼哉！」只顧催趲兵馬，往前進發。忽然一聲響，如山崩地陷，羌兵俱落於坑塹之中；<span class="jiazhu">所雲乘雪用計，乃此計也。</span>背後鐵車正行得緊溜，急難收止，并擁而來，自相踐踏。後兵急要回時，左邊關興，右邊張苞，兩軍沖出，萬弩齊發；背後姜維、馬岱、張翼，三路兵又殺到。鐵車兵大亂。越吉元帥望後面山谷間而逃，正逢關興。交馬只一合，被興舉刀大喝一聲，砍死於馬下。<span class="jiazhu">若在關公顯聖時殺之，便不見關興之勇，又不知孔明之能矣。</span>雅丹丞相早被馬岱活捉，解投大寨來。羌兵四散逃竄。孔明升帳，馬岱押過雅丹來。孔明叱武士去其縛，賜酒壓驚，用好言撫慰。<span class="jiazhu">又用縱孟獲之法。</span>雅丹深感其德。孔明曰：「吾主乃大漢皇帝，今命吾討賊，爾如何反助逆？吾今放汝回去，說與汝主：吾國與爾乃鄰邦，永結盟好，勿聽反賊之言。」遂將所獲羌兵及車馬器械，盡給還雅丹，俱放回國。眾皆拜謝而去。<span class="jiazhu">羌人不復反矣。</span>孔明引三軍連夜投祁山大寨而來，命關興、張苞引軍先行；一面差人齎表奏報捷音。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說曹真連日望羌人消息，忽有伏路軍來報說：「蜀兵拔寨收拾起程。」<span class="jiazhu">孔明用計，卻在曹真一邊寫出。</span>郭淮大喜曰：「此因羌兵攻擊，故爾退去。」遂分兩路追趕。前面蜀兵亂走，魏兵隨後追襲。先鋒曹遵正趕之間，忽然鼓聲大震，一彪軍閃出：爲首大將乃魏延也，<span class="jiazhu">孔明使魏延埋伏，於此處寫出。</span>大叫：「反賊休走！」曹遵大驚，拍馬交鋒；不三合，被魏延一刀斬於馬下。副先鋒朱贊引兵追趕，忽然一彪軍閃出：爲首大將乃趙雲也，<span class="jiazhu">孔明使趙雲埋伏，於此寫出。</span>朱贊措手不及，被雲一槍刺死。曹真、郭淮見兩路先鋒有失，欲收兵回，背後喊聲大震，鼓角齊鳴，關興、張苞兩路兵殺出，<span class="jiazhu">興、苞埋伏，於此寫出。</span>圍了曹真、郭淮，痛殺一陣。曹、郭二人引敗兵沖路走脫。蜀兵全勝，直追到渭水，奪了魏寨。曹真折了兩個先鋒，哀傷不已，只得寫本申朝，乞撥援兵。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說魏主曹睿設朝，近臣奏曰：「大都督曹真，數敗於蜀，折了兩個先鋒，羌兵又折了無數，其勢甚急。今上表求救，請陛下裁處。」睿大驚，急問退軍之策。華歆奏曰：「須是陛下御駕親征，大會諸侯，人皆用命，方可退也。不然，長安有失，關中危矣。」<span class="jiazhu">也得孔明罵他一場便好。</span>太傳鍾繇奏曰：「凡爲將者，知過於人，則能制人。孫子云：『知彼知己，百戰百勝。』臣量曹真雖久用兵，非諸葛亮對手。臣以全家良賤保舉一人，可退蜀兵。未知聖意准否？」<span class="jiazhu">自然引出這個人來。</span>叡曰：「卿乃大老元臣，有何賢士可退蜀兵？早召來與朕分憂。」鍾繇奏曰：「向者，諸葛亮欲興師犯境，但懼此人，故散流言，使陛下疑而去之，<span class="jiazhu">前疑吳、蜀反間，今專指蜀人。</span>方敢長驅大進。今若復用之，則亮自退矣。」睿問何人。繇曰：「驃騎大將軍司馬懿也。」<span class="jiazhu">鄭重說出。</span>睿歎曰：「此事朕亦悔之。今仲達現在何處？」繇曰：「近聞仲達在宛城閑住。」睿即降詔，遣使持節，復司馬懿官職，加爲平西都督，就起南陽諸路軍馬，前赴長安。睿御駕親征，令司馬懿克日到彼聚會。使命星夜望宛城去了。<span class="jiazhu">以下按過魏國，再敘孔明。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說孔明自出師以來，累獲全勝，心中甚喜；正在祁山寨中會聚議事，忽報鎮守永安宮李嚴令子李豐來見。孔明只道東吳犯境，心甚驚疑，<span class="jiazhu">有此一句，反襯下文之喜。</span>喚入帳中問之。豐曰：「特來報喜。」孔明曰：「有何喜？」豐曰：「昔日孟達降魏，乃不得已也。彼時曹丕愛其才，時以駿馬金珠賜之，曾同輩出入，封爲散騎常侍，領新城太守，鎮守上庸、金城等處，委以西南之任。<span class="jiazhu">曹丕恩遇孟達，卻於此處補出。</span>自丕死後，曹睿即位，朝中多人嫉妒，孟達日夜不安，常謂諸將曰：『我本蜀將，勢逼於此。』今累差心腹人，持書來見家父，教早晚代稟丞相。前者五路下川之時，曾見此意。<span class="jiazhu">又將前事補照一句。</span>今在新城，聽知丞相伐魏，欲起金城、新城、上庸三處軍馬，就彼舉事，徑取洛陽；丞相取長安，兩京大定矣。<span class="jiazhu">此事若成，豈不大妙！</span>今某引來人并累次書信呈上。」孔明大喜，厚賞李豐等。忽細作人報說：「魏主曹睿，一面駕幸長安；一面詔司馬懿復職，加爲平西都督，起本處之兵，於長安聚會。」孔明大驚。<span class="jiazhu">一驚之後忽有一喜，一喜之後又忽有一驚。</span>參軍馬謖曰：「量曹叡何足道！若來長安，可就而擒之。丞相何故驚訝？」孔明曰：「吾豈懼曹睿耶？所患者惟司馬懿一人而已。今孟達欲舉大事，若遇司馬懿，事必敗矣！達非司馬懿對手，必被所擒。孟達若死，中原不易得也。」<span class="jiazhu">下文之事早於孔明口中說出。</span>馬謖曰：「何不急修書，令孟達堤防？」孔明從之，即修書，令來人星夜回報孟達。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說孟達在新城，專望心腹人回報。一日，心腹人到來，將孔明回書呈上。孟達拆封視之。書略曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	近得書，足知公忠義之心，不忘故舊，吾甚喜慰。若成大事，則公漢朝中興第一功臣也。然極宜謹密，不可輕易託人。慎之！戒之！近聞曹睿復詔司馬懿起宛、洛之兵，若聞公舉事，必先至矣。<span class="jiazhu">管輅之卜，無此奇驗。</span>須萬全堤備，勿視爲等閒也。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	孟達覽畢，笑曰：「人言孔明心多，今觀此事可知矣。」乃具回書，令心腹人來答孔明。喚入帳中。其人呈上回書。孔明拆封視之。書曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	適承鈞教，安敢少怠？竊謂司馬懿之事，不必懼也。宛城離洛陽約八百里，至新城一千二百里。若司馬懿聞達舉事，須表奏魏主。往復一月間事，達城池已固，諸將與三軍皆在深險之地，司馬懿即來，達何懼哉？丞相寬懷，惟聽捷報！
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	孔明看畢，擲書於地而頓足曰：「孟達必死於司馬懿之手矣！」<span class="jiazhu">管輅之卜，無此奇驗。</span>馬謖問曰：「丞相何謂也？」孔明曰：「兵法云：『攻其不備，出其不意。』豈容料在一月之期？曹睿既委任司馬懿，逢寇即除，何待奏聞？若知孟達反，不須十日，兵必到矣，安能措手耶？」<span class="jiazhu">英雄所見略同。</span>眾將皆服。孔明急令來人回報曰：「若未舉事，切莫教同事者知之；知之則必敗。」<span class="jiazhu">又早知二申之叛。</span>其人拜辭歸新城去了。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說司馬懿在宛城閑住，聞知魏兵累敗於蜀，乃仰天長嘆。<span class="jiazhu">此老心癢難熬。</span>懿長子司馬師，字子元；次子司馬昭，字子尚：二人素有大志，通曉兵書。<span class="jiazhu">此處忽寫二子，爲晉伐魏張本。</span>當日侍立於側，見懿長嘆，乃問曰：「父親何爲長嘆？」懿曰：「汝輩豈知大事耶？」司馬師曰：「莫非歎魏主不用乎？」司馬昭笑曰：「早晚必來宣召父親也。」<span class="jiazhu">昭更英敏。</span>言未已，忽報天使持節至。懿聽詔畢，遂調宛城諸路軍馬。忽又報金城太守申儀家人，有機密事求見。懿喚入密室問之。其人細說孟達欲反之事。更有孟達心腹人李輔并達外甥鄧賢，隨狀出首。<span class="jiazhu">方知「不可容易託人」之語，乃孔明金玉之言。</span>司馬懿聽畢，以手加額曰：「此乃皇上齊天之洪福也！諸葛亮兵在祁山，殺得內外人膽落；今天子不得已而幸長安，若旦夕不用吾時，孟達一舉，兩京破矣！<span class="jiazhu">此時司馬懿原是魏之功臣。</span>此賊必通謀諸葛亮：吾先破之，諸葛亮定然心寒，自退兵也。」長子司馬師曰：「父親可急寫表申奏天子。」懿曰：「若等聖旨，往復一月之間，事無及矣。」<span class="jiazhu">與孔明之言不謀而合。</span>即傳令教人馬起程，一日要行兩日之路，如遲立斬。一面令參軍梁畿齎檄星夜去新城，教孟達等準備征進，使其不疑。<span class="jiazhu">更是周密。</span>梁畿先行，懿在後發兵。行了二日，山坡下轉出一軍，乃是右將軍徐晃。晃下馬見懿，說：「天子駕到長安，親拒蜀兵，今都督何往？」懿低言曰：「今孟達造反，吾去擒之耳。」<span class="jiazhu">寫仲達機密之至。</span>晃曰：「某願爲先鋒。」懿大喜，合兵一處。徐晃爲前部，懿在中軍，二子押後。又行了二日，前軍哨馬捉住孟達心腹人，搜出孔明回書，來見司馬懿。懿曰：「吾不殺汝。汝從頭細說。」其人只得將孔明、孟達往復之事，一一告說。懿看了孔明回書，大驚曰：「世間能者所見皆同，<span class="jiazhu">兩能相遇，彼此皆驚。</span>吾機先被孔明識破。幸得天子有福，獲此消息。孟達今無能爲矣。」遂星夜催軍前行。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說孟達在新城約下金城太守申儀、上庸太守申耽，克日舉事。耽、儀二人佯許之，每日調練軍馬，只待魏兵到，便爲內應；卻報孟達，軍器糧草俱未完備，不敢約期起事。達信之不疑。<span class="jiazhu">寫孟達疏虞之至。</span>忽報參軍梁畿來到，孟達迎入城中。畿傳司馬懿將令曰：「司馬都督今奉天子詔，起諸路軍以退蜀兵。太守可集本部軍馬聽候調遣。」達問曰：「都督何日起程？」畿曰：「此時約離宛城，望長安去了。」<span class="jiazhu">誰知不向長安，卻向上庸。</span>達暗喜曰：「吾大事成矣！」遂設宴待了梁畿，送出城外，即報申耽、申儀知道：「明日舉事，換上大漢旗號，發諸路軍馬徑取洛陽。」<span class="jiazhu">寫孟達鹵莽之至。</span>忽報城外塵土沖天，不知何處兵來。孟達登城視之，只見一彪軍打著「右將軍徐晃」旗號，飛奔城下。達大驚，急扯起吊橋。徐晃坐下馬收拾不住，直來到壕邊，高叫曰：「反賊孟達：早早受降！」達大怒，急開弓射之，正中徐晃頭額。魏將救去。城上亂箭射下，魏兵方退。孟達恰待開門追趕，四面旌旗蔽日，司馬懿兵到。<span class="jiazhu">懿真可謂能。</span>達仰天長嘆曰：「果不出孔明所料也！」<span class="jiazhu">悔之晚矣。</span>於是閉門堅守。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說徐晃被孟達射中頭額，眾軍救到寨中，取了箭頭，令醫調治，當晚身死。時年五十九歲。<span class="jiazhu">可爲關平報仇。</span>司馬懿令人扶柩還洛陽安葬。次日，孟達登城遍視，只見魏兵四面圍得鐵桶相似。達行坐不安，驚疑未定，忽見兩路兵自外殺來，旗上大書「申耽」、「申儀」。孟達只道是救軍到，忙引本部兵大開城門殺出。<span class="jiazhu">寫孟達愚暗之至。</span>耽、儀大叫曰：「反賊休走！早早受死！」達見事變，撥馬望城中便走，城上亂箭射下。李輔、鄧賢二人在城上大罵曰：「吾等已獻了城也！」達奪路而走，申耽趕來。達人困馬乏，措手不及，被申耽一槍刺於馬下，<span class="jiazhu">可爲害劉封之報。</span>梟其首級。餘軍皆降。李輔、鄧賢大開城門，迎接司馬懿入城。撫民勞軍已畢，遂遣人奏知魏主曹睿。睿大喜，教將孟達首級去洛陽城示眾；加申耽、申儀官職，就隨司馬懿征進；示命李輔、鄧賢守新城、上庸。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說司馬懿引兵到長安城外下寨。懿入城來見魏主。叡大喜曰：「朕一時不明，誤中反間之計，悔之無及！今達造反，非卿等制之，兩京休矣。」<span class="jiazhu">孰知用了司馬，兩京終不姓曹。</span>懿奏曰：「臣聞申儀密告反情，意欲表奏陛下，恐往復遲滯，故不待聖旨，星夜而去。若待奏聞，則中諸葛亮之計也。」<span class="jiazhu">借司馬懿口中將孔明所料明白說一遍，不是寫仲達，正是寫孔明。</span>言罷，將孔明回孟達密書奉上。睿看畢，大喜曰：「卿之學識，過於孫、吳矣！」賜金鉞斧一對，後遇機密重事，不必奏聞，便宜行事。<span class="jiazhu">機密之事孰有大於篡位者乎？將來亦不必奏聞矣。司馬氏謹如命。</span>就令司馬懿出關破蜀。懿奏曰：「臣舉一大將，可爲先鋒。」叡曰：「卿舉何人？」懿曰：「右將軍張合，可當此任。」<span class="jiazhu">張遼、徐晃已死，獨張合尚存，一向冷落，此處卻又出頭。</span>叡笑曰：「朕正欲用之。」遂命張合爲前部先鋒，隨司馬懿離長安來破蜀兵。正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	既有謀臣能用智，又求猛將助施威。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	未知勝負如何，且看下文分解。
</p>
</div></body></html>