<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百十五回　詔班師後主信讒　託屯田姜維避禍</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu8">
	第一百一十五回　詔班師後主信讒<br/>
	託屯田姜維避禍
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	姜維四伐與三伐相連，而三伐勝，而四伐不勝，張翼所謂畫蛇添足者也。今八伐亦與七伐相連，而七伐勝，而八伐不勝，是又畫蛇添足矣。而姜維之意，則以爲不然。蓋畫蛇而既成，則蛇固可以無足；若畫蛇而未就，則蛇正不可無尾耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	洮陽之出，維以爲非艾之料，而艾則知其料我之不料也；祁山之救，維知爲艾之所料，而艾則不知其料我之能料也。至於後主之召回，不獨維不料之，艾亦不料之矣。智者之智，常出於智者之意外；愚者之愚，亦出於智者之意外。讀書至此，能不爲之慨然！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	又有讀至終篇，而復興最先開卷之數行相應者。如觀黃龍見井之兆，令人思青蛇見御座之時；觀曹髦詠黃龍之詩，令人思漢帝詠飛燕之句。斯已奇矣。然當時之人，猶未以前相況也。至於姜維之欲去黃皓，則明明以十常侍爲比，明明以靈帝爲鑒。於一百十回之後，忽然如睹一百十回以前之人，忽然重見一百十回以前之事。如此首尾連合，豈非絕世奇文？
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	武侯出師以屯田終，姜維出師亦以屯田終。屯汨中與屯渭濱無異耳。以爲避禍，而保蜀之道在焉；以爲保蜀，而取魏之道亦在焉。姜維未嘗有九伐之事，而後人以汨中之役爲姜維之九伐中原。夫爲取魏而屯田，則雖謂之九伐爲可也。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	蜀之伐魏自此終，而魏之伐蜀又自此始。可見漢不滅賊，則賊必滅漢，此正武侯「不兩立」之說也。先主將入西川，先見孔明畫圖一幅，又得張松畫圖一幅；司馬昭將入西川，先見鄧艾汨中畫圖一本，又得鐘會全蜀畫圖一幅。前後天然相對，若合符節，真奇文奇事。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說蜀漢景耀五年，冬十月，大將軍姜維差人連夜修了棧道，整頓軍糧兵器，又於漢中水路調撥船隻。俱已完備，上表奏後主曰：「臣累出戰，雖未成大功，已挫動魏人心膽。今養兵日久，不戰則懶，懶則致病。<span class="jiazhu">其語甚壯，如先主髀肉復生之歎。</span>況今軍思效死，將思用命。臣如不勝，當受死罪。」<span class="jiazhu">數語又抵得一篇<span class="shu-ming">出師表</span>。</span>後主覽表，猶豫未決。譙周出班奏曰：「臣夜觀天文，見西蜀分野，將星暗而不明。<span class="jiazhu">譙周好言天文，又爲後文伏筆。</span>今大將軍又欲出師，此行甚是不利。陛下可降詔止之。」後主曰：「且看此行若何。果然有失，卻當阻之。」譙周再三苦諫不從，乃歸家嘆息不已，遂推病不出。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說姜維臨興兵，乃問廖化曰：「吾今出師，誓欲恢復中原，當先取何處？」化曰：「連年征伐，軍民不寧；兼魏有鄧艾，足智多謀，非等閒之輩：將軍強欲行難爲之事，此化所以未敢專也。」<span class="jiazhu">廖化前番欲戰，此番不欲戰，亦與張翼之見合矣。</span>維勃然大怒曰：「昔丞相六出祁山，亦爲國也。吾今八次伐魏，豈爲一己之私哉？今當先取洮陽。如有逆吾者必斬！」遂留廖化守漢中，自同諸將提兵三十萬，徑取洮陽而來。<span class="jiazhu">此是八伐中原。</span>早有川口人報入祁山寨中。時鄧艾正與司馬望談兵，聞知此信，遂令人哨探。回報蜀兵盡從洮陽而出。司馬望曰：「姜維多計，莫非虛取洮陽而實來取祁山乎？」鄧艾曰：「今姜維實出洮陽也。」望曰：「公何以知之？」艾曰：「向者姜維累出吾有糧之地，今洮陽無糧，維必料吾只守祁山，不守洮陽，故徑取洮陽；如得此城屯糧積草，結連羌人，以圖久計耳。」<span class="jiazhu">姜維欲取洮陽之意，姜維不曾說明，卻在鄧艾口中說出，妙。</span>望曰：「若此，如之奈何？」艾曰：「可盡撤此處之兵，分爲兩路去救洮陽。離洮陽二十五里，有侯河小城，乃洮陽咽喉之地。公引一軍伏於洮陽，偃旗息鼓，大開四門，如此如此而行；我卻引一軍伏侯河，必獲大勝也。」<span class="jiazhu">此番又爲鄧艾所算，與取上邽時一樣局面。</span>籌畫已定，各各依計而行。只留偏將師纂守祁山寨。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說姜維令夏侯霸爲前部，先引一軍徑取洮陽。霸提兵前進，將近洮陽，望見城上并無一杆旌旗，四門大開。霸心下疑惑，未敢入城，回顧諸將曰：「莫非詐乎？」諸將曰：「眼見得是空城，只有些小百姓，聽知大將軍兵到，盡棄城而走了。」霸未信，自縱馬於城南視之，只見城後老小無數，皆望西北而逃。霸大喜曰：「果空城也。」<span class="jiazhu">夏侯霸多謀，此番卻在鄧艾之下。</span>遂當先殺入，餘眾隨後而進。方到甕城邊，忽然一聲炮響，城上鼓角齊鳴，旌旗遍豎，拽起吊橋。霸大驚曰：「誤中計矣！」慌欲退時，城上矢石如雨。可憐夏侯霸同五百軍，皆死於城下。<span class="jiazhu">如曹仁在南邵射周郎時。</span>後人有詩歎曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	大膽姜維妙算長，誰知鄧艾暗提防。<br/>
	可憐投漢夏侯霸，頃刻城邊箭下亡。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	司馬望從城內殺出，蜀兵大敗而逃。隨後姜維引接應兵到，殺退司馬望，就傍城下寨。維聞夏侯霸射死，嗟傷不已。是夜二更，鄧艾自侯河城內，暗引一軍潛地殺入蜀寨。蜀兵大亂，姜維禁止不住。城上鼓角喧天，司馬望引兵殺出。兩下夾攻，蜀兵大敗。維左沖右突，死戰得脫，退二十餘里下寨。<span class="jiazhu">姜維又輸一陣。</span>蜀兵兩番敗走之後，心中搖動。維與眾將曰：「勝敗乃兵家之常，今雖損兵折將，不足爲憂。成敗之事，在此一舉。汝等始終勿改。如有言退者立斬。」<span class="jiazhu">不但天意不可回，人心亦未可以強矣。</span>張翼進言曰：「魏兵皆在此處，祁山必然空虛。將軍整兵與鄧艾交鋒，攻打洮陽、侯河；某引一軍取祁山。取了祁山九寨，便驅兵向長安。此爲上計。」<span class="jiazhu">張翼之計亦自勝著，惜又爲鄧艾猜破。</span>維從之，即令張翼引後軍徑取祁山。維自引兵到侯河搦鄧艾交戰。艾引軍出迎。兩軍對圓，二人交鋒數十餘合，不分勝負，各收兵回寨。次日，姜維又引兵挑戰，鄧艾按兵不出。姜維令軍辱罵。鄧艾尋思曰：「蜀人被吾大殺一陣，全然不退，連日反來搦戰，必分兵去襲祁山寨也。守寨將師纂兵少智寡，必然敗矣。吾當親往救之。」<span class="jiazhu">張翼所算，又在鄧艾算中。</span>乃喚子鄧忠分付曰：「汝用心守把此處，任他搦戰，卻勿輕出。吾今夜引兵去祁山救應。」是夜二更，姜維正在寨中設計，忽聽得寨外喊聲震地，鼓角喧天，人報鄧艾引三千精兵夜戰。諸將欲出，維止之曰：「勿得妄動。」原來鄧艾引兵至蜀寨前哨探了一遍，乘勢去救祁山，<span class="jiazhu">鄧艾之救祁山，不用銜枚疾走，卻用鼓角喧天，借夜戰爲名，乘勢而去，真意料所不及。</span>鄧忠自入城去了。姜維喚諸將曰：「鄧艾虛作夜戰之勢，必然去救祁山寨矣。」<span class="jiazhu">你猜著我，我猜著你，好看殺人。</span>乃喚傅僉吩咐曰：「汝守此寨，勿輕與敵。」囑畢，維自引三千兵來助張翼。<span class="jiazhu">兩人真是對手，敘法簡淨。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說張翼正到祁山攻打，守寨將師纂兵少，支援不住。看看待破，忽然鄧艾兵至，衝殺了一陣，蜀兵大敗，把張翼隔在山后，絕了歸路。正慌急之間，忽聽的喊聲大震，鼓角喧天，只見魏兵紛紛倒退。左右報曰：「大將軍姜伯約殺到！」<span class="jiazhu">伯約之來又在張翼一邊，寫得突兀。</span>翼乘勢驅兵相應。兩下夾攻，鄧艾折了一陣，急退上祁山寨不出。姜維令兵四面攻圍。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	話分兩頭。卻說後主在成都，聽信宦官黃皓之言，又溺於酒色，不理朝政。<span class="jiazhu">阿斗如此不長進，子龍錯抱了他也。</span>時有大臣劉琰妻胡氏，極有顏色；因入宮朝見皇后，後留在宮中，一月方出。<span class="jiazhu">此時宮中府中太覺一體了。</span>琰疑其妻與後主私通，<span class="jiazhu">命婦留宮一月，原無此體，但後主南道方盛，北道恐未暇及此。</span>乃喚帳下軍士五百人列於前，將妻綁縛，令軍以履撻其面數十，幾死復蘇。<span class="jiazhu">與面何干？想怒其冶容誨淫也。</span>後主聞之大怒，令有司議劉琰罪。有司議得：卒非撻妻之人，面非受刑之地，<span class="jiazhu">命婦非入侍宮禁之人，宮中亦非命婦遊翔之地。君臣皆失也。</span>合當棄市。「遂斬劉琰。自此命婦不許入朝。然一時官僚以後主荒淫，多有疑怨者。於是賢人漸退，小人日進。<span class="jiazhu">」親賢人，遠小人，前漢所以興隆也；親小人，遠賢人，後漢所以傾頹也。「令人憶武侯之言。</span>時右將軍閻宇身無寸功，只因阿附黃皓，遂得重爵；聞姜維統兵在祁山，乃說皓奏後主曰：「姜維屢戰無功，可命閻宇代之。」<span class="jiazhu">是欲以騎劫代樂毅也。</span>後主從其言，遣使齎詔，召回姜維。維正在祁山攻打寨柵，忽一日三道詔至，宣維班師。<span class="jiazhu">何異嶽飛金牌十二。</span>維只得遵命，先令洮陽兵退，次後與張翼徐徐而退。鄧艾在寨中只聽得一夜鼓角喧天，不知何意。至平明，人報蜀兵盡退，止留空寨。<span class="jiazhu">與鄧艾救祁山時一樣方法。</span>艾疑有計，不敢追襲。<span class="jiazhu">姜維此番退兵，不獨維所不料，亦艾所不料也。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	姜維徑到漢中，歇住人馬，自與使命入成都見後主。後主一連十日不朝。維心中疑惑。是日至東華門，遇見秘書郎卻正。維問曰：「天子召維班師，公知其故否？」正笑曰：「大將軍何尚不知？黃皓欲使閻宇立功，奏聞朝廷，發詔取回將軍。今聞鄧艾善能用兵，因此寢其事矣。」<span class="jiazhu">忽興忽寢，全憑一個宦官做主，可發一笑。○早知如此，何如勿昭姜維。</span>維大怒曰：「我必殺此宦豎！」<span class="jiazhu">此時姜維欲效袁紹之殺十常侍，亦是快事。</span>卻正止之曰：「大將軍繼武侯之事，任大職重，豈可造次？倘若天子不容，反爲不美矣。」維謝曰：「先生之言是也。」次日，後主與黃皓在後園宴飲，維引數人徑入。早有人報知黃皓，皓急避於湖山之側。<span class="jiazhu">黃皓如此害怕，罪不比張讓、趙忠之難除，特天子不欲除之耳。</span>維至亭下，拜了後主，泣奏曰：「臣困鄧艾於祁山，陛下連降三詔，召臣回朝，未審聖意爲何？」後主默然不語。維又奏曰：「黃皓奸巧專權，乃靈帝時十常侍也。<span class="jiazhu">直照應到第一回，可謂常山率然，首尾相應。</span>陛下近則鑒於張讓，遠則鑒於趙高。<span class="jiazhu">又說一個樣子與他看。</span>早殺此人，朝廷自然清平，中原方可恢復。」後主笑曰：「黃皓乃趨走小臣，縱使專權，亦無能爲。昔者董允每切齒恨皓，朕甚怪之。<span class="jiazhu">補前亦所未及。</span>卿何必介意？」維叩頭奏曰：「陛下今日不殺黃皓，禍不遠也。」後主曰：「愛之欲其生，惡之欲其死。卿何不容一宦官耶？」令近侍於湖山之側，喚出黃皓至亭下，命拜姜維伏罪。<span class="jiazhu">和事天子。</span>皓哭拜維曰：「某早晚趨侍聖上而已，并不干與國政。將軍休聽外人之言，欲殺某也。某命繫於將軍，惟將軍憐之！」言罷，叩頭流涕。<span class="jiazhu">乞憐取妍是此輩故態，其如姜維之不好男風何！</span>維忿忿而出，即往見卻正，備將此事告之。正曰：「將軍禍不遠矣。將軍若危，國家隨滅！」<span class="jiazhu">不特爲伯約憂，正爲國家憂。</span>維曰：「先生幸教我以保國安身之策。」正曰：「隴西有一去處，名曰遝中，此地極其肥壯。將軍何不效武侯屯田之事，<span class="jiazhu">又將屯田渭水事一提，照應一百二回中事。</span>奏知天子，前去遝中屯田？一者，得麥熟以助軍實；<span class="jiazhu">一是足兵。</span>二者，可以盡圖隴右諸郡；<span class="jiazhu">一是進取。</span>三者，魏人不敢正視漢中；<span class="jiazhu">三是禦敵。</span>四者，將軍在外掌握兵權，人不能圖，可以避禍：<span class="jiazhu">四是自保。</span>此乃保國安身之策也，宜早行之。」<span class="jiazhu">三句是保國，一句是安身。</span>維大喜，謝曰：「先生金玉之言也。」次日，姜維表奏後主，求遝中屯田，效武侯之事。後主從之。維遂還漢中，聚諸將曰：「某累出師，因糧不足，未能成功。今吾提兵八萬，往遝中種麥屯田，徐圖進取。汝等久戰勞苦，今且斂兵聚穀，退守漢中；魏兵千里運糧，經涉山嶺，自然疲乏，疲乏必退。那時乘虛追襲，無不勝矣。」<span class="jiazhu">姜維意中只是以破魏爲事。</span>遂令胡濟屯漢壽城，王舍守樂城，蔣斌守漢城，蔣舒、傅僉同守關隘。分撥已畢，維自引兵八萬，來遝中種麥，以爲久計。<span class="jiazhu">以下按過蜀漢，再敘魏國。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說鄧艾聞姜維在遝中屯田，於路下四十餘營，連絡不絕，如長蛇之勢。<span class="jiazhu">連營亦與陣法一般。○此是九伐中原。</span>艾遂令細作相了地形，畫成圖本，具表申奏。<span class="jiazhu">先是一本畫圖。</span>晉公司馬昭見之，大怒曰：「姜維屢犯中原，不能剿除，是吾心腹之患也。」賈充曰：「姜維深得孔明傳授，急難退之。須得一智勇之將，往刺殺之，可免動兵之勞。」<span class="jiazhu">賈充是盜賊之計。</span>從事中郎荀勖曰：「不然。今蜀主劉禪溺於酒色，信用黃皓，大臣皆有避禍之心。姜維在遝中屯田，正避禍之計也。若令大將伐之，無有不勝，何必用刺客乎？」<span class="jiazhu">方是堂堂正正之論。</span>昭大笑曰：「此言最善。吾欲伐蜀，誰可爲將？」荀勖曰：「鄧艾乃世之良材，更得鐘會爲副將，大事成矣。」昭大喜曰：「此言正合吾意。」乃召鐘會入而問曰：「吾欲令汝爲大將，去伐東吳，可乎？」<span class="jiazhu">將行刺跌出興師，又將伐吳跌出伐蜀。</span>會曰：「主公之意本不欲伐吳，實欲伐蜀也。」<span class="jiazhu">妙人。</span>昭大笑曰：「子誠識吾心也。但卿往伐蜀，當用何策？」會曰：「某料主公欲伐蜀，已畫圖本在此。」<span class="jiazhu">又是一本畫圖。</span>昭展開視之，圖中細載一路安營下寨屯糧積草之處，從何而進，從何而退，一一皆有法度。<span class="jiazhu">鄧艾止畫汨中之圖，鐘會又畫全蜀之圖，同一畫圖，又自各別。</span>昭看了大喜曰：「真良將也！卿與鄧艾合兵取蜀，何如？」會曰：「蜀川道廣，非一路可進，當使鄧艾分兵各進可也。」<span class="jiazhu">既以伐吳跌出伐蜀，又以合兵跌出分兵。曲折之甚。</span>昭遂拜鐘會爲鎮西將軍，假節鉞，都督關中人馬，調遣青、徐、兗、豫、荊、揚等處；一面差人持節令鄧艾爲征西將軍，都督關外隴上，使約期伐蜀。<span class="jiazhu">即遣新將，再封舊將，一新一舊，便有不相下之勢。</span>次日，司馬昭於朝中計議此事，前將軍鄧敦曰：「姜維屢犯中原，我兵折傷甚多，只今守禦，尚自未保；奈何深入山川危險之地，自取禍亂耶？」昭怒曰：「吾欲興仁義之師，伐無道之主，汝安敢逆吾意！」叱武士推出斬之。須臾，呈鄧敦首級於階下。眾皆失色。<span class="jiazhu">弒君之後，又必示威於臣；伐國之前，亦必示威於內。奸雄作威，往往如此。</span>昭曰：「吾自征東以來，息歇六年，治兵繕甲，皆已完備，欲伐吳、蜀久矣。今先定西蜀，乘順流之勢，水陸并進，併吞東吳；此滅虢取虞之道也。<span class="jiazhu">方算伐蜀，又算到伐吳，自此至末回，方是一氣呵成。</span>吾料西蜀將士，守成都者八九萬，守邊境者不過四五萬，姜維屯田者不過六七萬。今吾已令鄧艾引關外隴右之兵十餘萬，絆住姜維於遝中，使不得東顧；遣鐘會引關中精兵二三十萬，直抵駱谷，三路以襲漢中。<span class="jiazhu">此處本欲鄧艾絆住姜維，鐘會潛入西川；後文卻是鐘會絆住姜維，鄧艾潛入西川。正妙在與後相反，方見事之變化。</span>蜀主劉禪昏暗，邊城外破，士女內震。其亡可必矣。」眾皆拜服。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說鐘會受了鎮西將軍之印，起兵伐蜀。會恐機謀或泄，卻以伐吳爲名，令青、兗、豫、荊、揚等五處各造大船；又遣唐諮於登、萊等州傍海之處，拘集海船。<span class="jiazhu">鐘會佯作伐吳，即劉曄諱言伐蜀之意。司馬昭不知其意，遂召鐘會問之曰：「子從旱路收川，何用造船耶？」會曰：「蜀若聞我兵大進，必求救於東吳也。故先布聲勢，作伐吳之狀，吳必不敢妄動。一年之內，蜀已破，船已成，而伐吳豈不順乎？」<span class="jiazhu">毛亦從伐蜀先算到伐吳，自此至末卷，方是一氣呵成。</span>昭大喜，選日出師。時魏景元四年秋七月初三日，鐘會出師。司馬昭送之於城外十里方回。西曹掾邵悌密謂司馬昭曰：「今主公遣鐘會領十萬兵伐蜀，愚料會志大心高，不可使獨掌大權。」<span class="jiazhu">早爲鐘會謀反伏線。</span>昭笑曰：「吾豈不知之？」悌曰：「主公既知，何不使人同領其職？」昭言無數語，使邵悌疑心頓釋。正是：</span>
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	方當士馬驅馳日，早識將軍跋扈心。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	未知其言若何，且看下文分解。
</p>
</div></body></html>