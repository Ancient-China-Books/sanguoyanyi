<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第六十回　張永年反難楊修　龐士元議取西蜀</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu5">
	第六十回　張永年反難楊修<br/>
	龐士元議取西蜀
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
<span class="shu-ming">孟德新書</span>或有以其不傳爲可惜者。不知兵不在書，即使其書傳，而書中之意，豈書之所能傳乎？得其書而化之，雖舊亦新；執其書而泥之，雖新亦舊。得其書中之意，則無以書爲也；不得其書中之意，則又何以書爲也？夫善兵者不言兵。曹操有書，而孔明無書，是以曹操之用兵不及孔明云。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	張松暗暗把一西川欲送與曹操，曹操卻白白把一西川讓與玄德。玄德以謙得之，曹操以驕失之也。許攸狎侮曹操，而操獨能忍者，當未破袁紹之時，故氣抑而善下；張松狎侮曹操，而操不能忍者，以既破馬超之後，故志滿而易驕耳。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	文有隱而愈現者：張松之至荊州，凡子龍、雲長接待之禮，與玄德對答之言，明係孔明所教。篇中只寫子龍、只寫雲長、只寫玄德，更不敘孔明如何打點，如何指使，而令讀者心頭眼底處處有一孔明在焉。真神妙之筆。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	孔明深欲爲玄德取西川，又明知張松此來是賣西川，卻教玄德只做不知，憑他挑撥，并不提起，直待張松忍耐不住，自吐衷曲。最似今之巧於貿易者，極欲買是物，偏故作不欲買之狀，直待賣者求他，然後取之。寫來真是好看。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	西川畫圖一軸，孔明在草廬時已曾取以示玄德，何待張松而後見之？曰：孔明之圖，不過形勢之大略也。張松之圖，必其險要曲折之詳備者也。大略雖已可見，而至於何處可以屯糧、何處可以伏兵，不有張松，安能知其詳哉！況將入一險峻之西川，則必有人焉爲之先容，爲之內應。是其得松，又不專在於得圖耳。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	玄德迎張松之計，孔明教之；而取西川之謀，則龐統主之。何也？蓋孔明欲以守荊州之責自任，而特以取川之事委之龐統也。以荊州當吳、魏之沖，苟我方入川，而吳、魏乘虛來襲，將奈之何？故劉璋之使不來，則西川不可入；荊州之守不重，則西川亦不可入。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	當劉表之迎劉備也，忌之者蔡瑁一小人耳。至於劉璋欲迎，而黃權爭之，李恢爭之，劉巴爭之，王累又以死爭之：此數人者，皆君子也。未得孔明之前，則一小人之忌，幾爲其所中；兼得龐統之後，則眾君子之爭，曾不以爲憂。得士者昌，於茲益信。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說那進計於劉璋者，乃益州別駕，姓張，名松，字永年。其人生得額钁頭尖，鼻僵齒露，身短不滿五尺，言語有若銅鐘。<span class="jiazhu">龐統貌醜，張松亦貌醜，可見以貌取人者，不可以相天下士。</span>劉璋問曰：「別駕有何高見，可解張魯之危？」松曰：「某聞許都曹操，掃蕩中原，呂布、二袁皆爲所滅，近又破馬超，天下無敵矣。主公可備進獻之物，松親往許都，說曹操興兵取漢中，以圖張魯。則魯拒敵不暇，何敢復窺蜀中耶？」<span class="jiazhu">張松看得曹操中意，誰知後來卻是不然。</span>劉璋大喜，收拾金珠錦綺，爲進獻之物，遣張松爲使。松乃暗畫西川地理圖本藏之，<span class="jiazhu">畫圖爲記，永年張鋪出賣西川，不誤主顧。</span>帶從人數騎，取路赴許都。早有人報入荊州。孔明便使人入許都打探消息。<span class="jiazhu">有此一句，暗爲下文伏線。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說張松到了許都館驛中住定，每日去相府伺候，求見曹操。原來曹操自破馬超回，傲睨得志，每日飲宴，無事少出，國政皆在相府商議。張松候了三日，方得通姓名。左右近侍先要賄賂，卻纔引入。<span class="jiazhu">此蘇秦所謂因鬼見帝者也。然走謁大人者，往往如此，豈獨曹操爲然哉！</span>操坐於堂上，松拜畢，操問曰：「汝主劉璋連年不進貢，何也？」松曰：「爲路途艱難，賊寇竊發，不能通進。」操叱曰：「吾掃清中原，有何盜賊？」<span class="jiazhu">好言太平而惡言盜賊者，秦之趙高、宋之賈似道則然，不謂曹操亦作此語。</span>松曰：「南有孫權，北有張魯，西有劉備，至少者亦帶甲十餘萬，豈得爲太平耶？」<span class="jiazhu">搶白的好。</span>操先見張松人物猥瑣，五分不喜；又聞語言衝撞，遂拂袖而起，轉入後堂。<span class="jiazhu">曹操不以貌陋輕龐統，獨以貌陋輕張松，何也？蓋龐統諛之，而張松觸之也。</span>左右責松曰：「汝爲使命，何不知禮，一味衝撞？幸得丞相看汝遠來之面，不見罪責。汝可急急回去！」松笑曰：「吾川中無謅佞之人也。」<span class="jiazhu">身雖短，言則長。</span>忽然階下一人大喝曰：「汝川中不會諂佞，吾中原豈有諂佞者乎？」
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	松觀其人，單眉細眼，貌白神清。<span class="jiazhu">一俊一醜，相形好看。</span>問其姓名，乃太尉楊彪之子楊修，字德祖，現爲丞相門下掌庫主簿。此人博學能言，智識過人。松知修是個舌辯之士，有心難之。修亦自恃其才，小覷天下之士。當時見張松言語譏諷，遂邀出外面書院中，分賓主而坐，謂松曰：「蜀道崎嶇，遠來勞苦。」松曰：「奉主之命，雖赴湯蹈火，弗敢辭也。」修問：「蜀中風土何如？」松曰：「蜀爲西郡，古號益州。路有錦江之險，地連劍閣之雄。回還二百八程，縱橫三萬餘里。雞鳴犬吠相聞，市井閭閻不斷。田肥地茂，歲無水旱之憂；國富民豐，時有管弦之樂。所產之物，阜如山積。天下莫可及也！」<span class="jiazhu">張鬆口中誇示之語，亦抵得一幅畫圖。</span>修又問曰：「蜀中人物如何？」松曰：「文有相如之賦，武有伏波之才；醫有仲景之能，卜有君平之隱。九流三教，出乎其類，拔乎其萃者，不可勝記，豈能盡數！」<span class="jiazhu">既誇地靈，又誇人傑。</span>修又問曰：「方今劉季玉手下，如公者還有幾人？」松曰：「文武全才，智勇足備，忠義慷慨之士，動以百數。如松不才之輩，車載斗量，不可勝記。」<span class="jiazhu">既誇先賢，又誇時俊。</span>修曰：「公近居何職？」松曰：「濫充別駕之任，甚不稱職。敢問公爲朝廷何官？」修曰：「現爲丞相府主簿。」松曰：「久聞公世代簪纓，何不立於廟堂，輔佐天子，乃區區作相府門下一吏乎？」<span class="jiazhu">孔融稱楊彪四世清德，而其子乃爲曹操所用。且操曾執辱楊彪，而修曾不以爲嫌，宜其爲松笑耳。</span>楊修聞言，滿面羞慚，強顏而答曰：「某雖居下寮，丞相委以軍政錢糧之重，早晚多蒙丞相教誨，極有開發，故就此職耳。」<span class="jiazhu">不曰附操之勢，而曰服操之才，亦是勉強支吾之語。</span>松笑曰：「松聞曹丞相文不明孔、孟之道，武不達孫、吳之機，專務強霸而居大位，安能有所教誨，以開發明公耶？」<span class="jiazhu">既笑楊修，又笑曹操，妙甚，惡甚。</span>修曰：「公居邊隅，安知丞相大才乎？吾試令公觀之。」呼左右於篋中取書一卷，以示張松。松觀其題曰<span class="shu-ming">孟德新書</span>。從頭至尾，看了一遍，共一十三篇，皆用兵之要法。<span class="jiazhu">曹操以兵爲書，張松又以言爲兵。</span>松看畢，問曰：「公以此爲何書耶？」修曰：「此是丞相酌古准今，仿<span class="shu-ming">孫子</span>十三篇而作。<span class="jiazhu">若仿十三篇，便不得謂之」新書「。</span>公欺丞相無才，此堪以傳後世否？」松大笑曰：「此書吾蜀中三尺小童，亦能暗誦，何爲新書？此是戰國時無名氏所作，曹丞相盜竊以爲己能，止好瞞足下耳！」<span class="jiazhu">今之盜竊他人文字以爲己有者，恨不令張永年見之。</span>修曰：「丞相秘藏之書，雖已成帖，未傳於世。公言蜀中小兒暗誦如流，何相欺乎？」松曰：「公如不信，吾試誦之。」遂將<span class="shu-ming">孟德新書</span>，從頭至尾，朗誦一遍，并無一字差錯。<span class="jiazhu">不是曹操蹈襲他人文，卻是曹操之文，被張松蹈襲去了。</span>修大驚曰：「公過目不忘，真天下奇才也！」後人有詩贊曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	古怪形容異，清高體貌疏。<br/>
	語傾三峽水，目視十行書。<br/>
	膽量魁西蜀，文章貫太虛。<br/>
	百家并諸子，一覽更無餘。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	當下張松欲辭回。修曰：「公且暫居館舍，容某再稟丞相，令公面君。」松謝而退。修入見操曰：「適來丞相何慢張松乎？」操曰：「言語不遜，吾故慢之。」修曰：「丞相尚容一禰衡，何不納張松？」<span class="jiazhu">照應二十三回中事。</span>操曰：「禰衡文章，播於當今，吾故不忍殺之。松有何能？」修曰：「且無論其口似懸河，辯才無礙。適修以丞相所撰<span class="shu-ming">孟德新書</span>示之，彼觀一遍，即能暗誦，如此博聞強記，世所罕有。松言此書乃戰國時無名氏所作，蜀中小兒，皆能熟記。」操曰：「莫非古人與我暗合否？」令扯碎其書燒之。<span class="jiazhu">今人文字多有暗合古人者，卻不肯學曹操之燒之也。</span>修曰：「此人可使面君，教見天朝氣象。」操曰：「來日我於西教場點軍，汝可先引他來，使見我軍容之盛，<span class="jiazhu">楊修誇之以文，曹操又耀之以武。</span>教他回去傳說：吾即日下了江南，便來收川。」修領命。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	至次日，與張松同至西教場。操點虎衛雄兵五萬，布於教場中。果然盔甲鮮明，衣袍燦爛；金鼓震天，戈矛耀日；四方八面，各分隊伍；旌旗揚彩，人馬騰空。松斜目視之。<span class="jiazhu">斜目便有傲睨不屑之意。</span>良久，操喚松指而示曰：「汝川中曾見此英雄人物否？」松曰：「吾蜀中不曾見此兵革，但以仁義治人。」<span class="jiazhu">妙甚，惡甚。○文不足以動之，而欲以武動之，曹操已低一著。</span>操變色視之。松全無懼意。楊修頻以目視松。操謂松曰：「吾視天下鼠輩猶草芥耳。大軍到處，戰無不勝，攻無不取，順吾者生，逆吾者死。汝知之乎？」松曰：「丞相驅兵到處，戰必勝，攻必取，松亦素知。昔日濮陽攻呂布之時，宛城戰張繡之日；赤壁遇周郎，華容逢關羽；割鬚棄袍於潼關，奪船避箭於渭水：此皆無敵於天下也！」<span class="jiazhu">當面嘲笑，亦大快心。聞此數語，<span class="shu-ming">新書</span>即不暗合古人亦當燒矣。</span>操大怒曰：「豎儒怎敢揭吾短處！」喝令左右推出斬之。楊修諫曰：「松雖可斬，奈從蜀道而來入貢，若斬之，恐失遠人之意。」操怒氣未息。荀彧亦諫。操方免其死，令亂棒打出。<span class="jiazhu">有此一番受侮，愈襯下文之妙。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	松歸館舍，連夜出城，收拾回川。松自思曰：「吾本欲獻西川州郡與曹操，誰想如此慢人。<span class="jiazhu">把一個西川亂棒打落了。</span>我來時於劉璋之前開了大口；今日怏怏空回，須被蜀中人所笑。吾聞荊州劉玄德仁義遠播久矣，不如徑由那條路回。試看此人如何，我自有主見。」<span class="jiazhu">一個主顧不著，只得再尋一個。</span>於是乘馬引僕從望荊州界上而來。前至郢州界口，忽見一隊軍馬，約有五百餘騎，爲首一員大將，輕妝軟扮，勒馬前問曰：「來者莫非張別駕乎？」松曰：「然也。」那將慌忙下馬，聲喏曰：「趙雲等候多時。」<span class="jiazhu">明明是孔明調遣，妙在不敘出來，令讀者自知之。</span>松下馬答禮曰：「莫非常山趙子龍乎？」雲曰：「然也，某奉主公劉玄德之命，爲大夫遠涉路途，鞍馬驅馳，特命趙雲聊奉酒食。」言罷，軍士跪奉酒食，雲敬進之。<span class="jiazhu">極其恭敬，便與曹操相反。</span>松自思曰：「人言劉玄德寬仁愛客，今果如此。」<span class="jiazhu">俱在孔明算中。</span>遂與趙雲飲了數杯，上馬同行，來到荊州界首。是日天晚，前到館驛。見驛門外百餘人侍立，擊鼓相接。一將於馬前施禮曰：「奉兄長將令，爲大夫遠涉風塵，令關某灑掃驛庭，以待歇宿。」<span class="jiazhu">又明明是孔明調遣，妙在只不敘明，令讀者自知之。</span>松下馬與雲長、趙雲同入館舍。講禮敘坐，須臾排上酒筵，二人殷勤相勸。<span class="jiazhu">又極其恭敬，妙與曹操相反。</span>飲至更闌，方始罷席，宿了一宵。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	次日早膳畢，上馬行不到三五里，只見一簇人馬到。乃是玄德引著伏龍、鳳雛，親自來接。遙見張松，早先下馬等候。<span class="jiazhu">非敬張松也，敬西川耳。</span>松亦慌忙下馬相見。玄德曰：「久聞大夫高名，如雷貫耳。恨雲山遙遠，不得聽教。今聞回都，專此相接。倘蒙不棄，到荒州暫歇片時，以敘渴仰之思，實爲萬幸。」<span class="jiazhu">非請張松，直請得一個西川來了。</span>松大喜，遂上馬并轡入城。至府堂上，各各敘禮，分賓主依次而坐，設宴款待。飲酒間，玄德只說閒話，并不提起西川之事。<span class="jiazhu">孔明教法絕妙。</span>松以言挑之曰：「今皇叔守荊州，還有幾郡？」孔明答曰：「荊州乃暫借東吳的，每每使人取討。今我主因是東吳女婿，故權且在此安身。」<span class="jiazhu">卻用孔明回答，妙甚。</span>松曰：「東吳據六郡八十一州，民強國富，猶且不知足耶？」龐統曰：「吾主漢朝皇叔，反不能佔據州郡；其它皆漢之蟊賊，卻都恃強侵佔地土；惟智者不平焉。」<span class="jiazhu">又換龐統回答，妙甚。孔明只言玄德無處安身，龐統便言他人合當相讓。一吹一唱，大家說著啞謎。</span>玄德曰：「二公休言，吾有何德，敢多望乎？」<span class="jiazhu">龐統不平之語，漸漸說得近了，卻用玄德一語漾開去。妙甚。</span>松曰：「不然。明公乃漢室宗親，仁義充塞乎四海。休道佔據州郡，便代正統而居帝位，亦非分外。」玄德拱手謝曰：「公言太過，備何敢當。」<span class="jiazhu">玄德一味謙遜，只不攏來。妙甚。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	自此一連留張松飲宴三日，并不提起川中之事。<span class="jiazhu">三日後還不提起，妙甚。</span>松辭去，玄德於十里長亭設宴送行。玄德舉酒酌松曰：「甚荷大夫不外，留敘三日。今日相別，不知何時再得聽教？」<span class="jiazhu">到西川來領教便了。</span>言罷，潸然淚下。<span class="jiazhu">非爲松而淚，爲西川而淚也。</span>張松自思：「玄德如此寬仁愛士，安可舍之？不如說之，令取西川。」乃言曰：「松亦思朝暮趨侍，恨未有便耳。松觀荊州東有孫權，常懷虎踞；北有曹操，每欲鯨吞。亦非可久戀之地也。」<span class="jiazhu">只說荊州不可居，尚未說出西川來，亦自覺引路。</span>玄德曰：「故知如此，但未有安跡之所。」<span class="jiazhu">以言釣之。</span>松曰：「益州險塞，沃野千里，民殷國富。智能之士，久慕皇叔之德。若起荊襄之眾，長驅西指，霸業可成，漢室可興矣。」<span class="jiazhu">至此更耐不得，只得和盤托出。</span>玄德曰：「備安敢當此？劉益州亦帝室宗親，恩澤布蜀中久矣。他人豈可得而動搖乎？」<span class="jiazhu">張松明明說出，已是極力相就矣。妙在玄德又用一語漾開去。</span>松曰：「某非賣主求榮，<span class="jiazhu">實實是此四字，偏要先辨白一句，亦自覺口重耳。</span>今遇明公，不敢不披瀝肝膽。劉季玉雖有益州之地，稟性暗弱，不能任賢用能；加之張魯在北，時思侵犯，人心離散，思得明主。松此一行，專欲納款於操。何期逆賊恣逞奸雄，傲賢慢士，故特來見明公。<span class="jiazhu">不打自招，盡情說出。</span>明公先取西川爲基，然後北圖漢中，收取中原，匡正天朝，名垂青史，功莫大焉。明公果有取西川之意，松願施犬馬之勞，以爲內應。未知鈞意若何？」<span class="jiazhu">連日殷勤相待，止爲要釣他這幾句話。</span>玄德曰：「深感君之厚意。奈劉季玉與備同宗，若攻之，恐天下人唾罵。」<span class="jiazhu">又推開一句。妙甚。</span>松曰：「大丈夫處世，當努力建功立業，著鞭在先；今若不取，爲他人所取，悔之晚矣。」<span class="jiazhu">皆是孔明、龐統意中之語，卻偏要逼張鬆口中說出。妙甚。</span>玄德曰：「備聞蜀道崎嶇，千山萬水，車不能方軌，馬不能聯轡；雖欲取之，用何良策？」<span class="jiazhu">此處方纔應承，卻便要釣他這本畫圖出來。</span>松於袖中取出一圖，遞與玄德曰：「深感明公盛德，敢獻此圖。但看此圖，便知蜀中道路矣。」玄德略展視之，上面盡寫著地理行程，遠近闊狹，山川險要，府庫錢糧，一一俱載明白。松曰：「明公可速圖之。松有心腹契友二人：法正、孟達。此二人必能相助，如二人到荊州時，可以心事共議。」<span class="jiazhu">又引出兩人來一同做賊。</span>玄德拱手謝曰：「青山不老，綠水長存。他日事成，必當厚報。」松曰：「松遇明主，不得不盡情相告，豈敢望報乎？」說罷作別。<span class="jiazhu">極似迎賓館中說分上者，直待臨別時，方纔一露來意。</span>孔明命雲長等護送數十里方回。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	張松回益州，先見友人法正。正字孝直，右扶風郡人也，賢士法真之子。松見正，備說：「曹操輕賢傲士，只可同憂，不可同樂。吾已將益州許劉皇叔矣，專欲與兄共議。」<span class="jiazhu">輕輕將一國賣與人了。</span>法正曰：「吾料劉璋無能，已有心見劉皇叔久矣。此心相同，又何疑焉？」少頃，孟達至。達字子慶，與法正同鄉。達入，見正與松密語。達曰：「吾已知二公之意。將欲獻益州耶？」松曰：「是欲如此。兄試猜之，合獻與誰？」達曰：「非劉玄德不可。」三人撫掌大笑。<span class="jiazhu">做買賣歸，又合著夥計了。</span>法正謂松曰：「兄明日見劉璋，當若何？」松曰：「吾薦二公爲使，可往荊州。」<span class="jiazhu">不用法、孟二人請往，卻用松薦之。妙。</span>二人應允。次日，張松見劉璋。璋問：「幹事若何？」松曰：「操乃漢賊，欲篡天下，不可爲言。彼已有取川之心。」<span class="jiazhu">先將取川諕他。</span>璋曰：「似此如之奈何？」松曰：「松有一謀，使張魯、曹操必不敢輕犯西川。」<span class="jiazhu">不即說是何計，待他自問。</span>璋曰：「何計？」松曰：「荊州劉皇叔，與主公同宗，仁慈寬厚，有長者風。赤壁鏖兵之後，操聞之而膽裂，何況張魯乎？主公何不遣使結好，使爲外援，可以拒曹操、張魯矣。」<span class="jiazhu">不須玄德自來，卻使劉璋去請，亦謂善於賣國矣。</span>璋曰：「吾亦有此心久矣。誰可爲使？」松曰：「非法正、孟達不可往也。」璋即召二人入，修書一封，令法正爲使，先通情好；次遣孟達領精兵五千，迎玄德入川爲援。正商議間，一人自外突入，汗流滿面，大叫曰：「主公若聽張松之言，則四十一州郡，已屬他人矣！」松大驚，視其人，乃西閬中巴人，姓黃，名權，字公衡，現爲劉璋府下主簿。<span class="jiazhu">黃權後亦從劉備，而此時則忠於劉璋。</span>璋問曰：「玄德與我同宗，吾故結之爲援，汝何出此言？」權曰：「某素知劉備：寬以待人，柔能克剛，英雄莫敵。遠得人心，近得民望，兼有諸葛亮、龐統之智謀，關、張、趙雲、黃忠、魏延爲羽翼。若召到蜀中，以部曲待之，劉備安肯伏低做小？<span class="jiazhu">與郭嘉之度劉表，其語相同。</span>若以客禮待之，又一國不容二主。今聽臣言，則西蜀有泰山之安；不聽臣言，主公有累卵之危矣。張松昨從荊州過，必與劉備同謀。<span class="jiazhu">其言如見。</span>可先斬張松，後絕劉備，則西川萬幸也。」璋曰：「曹操、張魯到來，何以拒之？」權曰：「不如閉境絕塞，深溝高壘，以待時清。」璋曰：「賊兵犯界，有燒眉之急；若待時清，則是慢計也。」遂不從其言，遣法正行。又一人阻曰：「不可！不可！」璋視之，乃帳前從事官王累也。<span class="jiazhu">韓馥欲招袁紹，耿武、關純諫之；劉璋欲招玄德，而黃權、王累諫之：前後正復相類。</span>累頓首言曰：「主公今聽張松之說，自取其禍。」璋曰：「不然。吾結好劉玄德，實欲拒張魯也。」累曰：「張魯犯界，乃癬疥之疾；劉備入川，乃心腹之大患。況劉備世之梟雄，先事曹操，便思謀害；後從孫權，便奪荊州。心術如此，安可同處乎？今若召來，西川休矣！」<span class="jiazhu">王累之言，更切於黃權，故其後黃權不死，而王累獨死。</span>璋叱曰：「再休亂道！玄德是我同宗，他安肯奪我基業？」便教扶二人出。遂命法正便行。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	法正離益州，徑取荊州，來見玄德。參拜已畢，呈上書信。玄德拆封視之。書曰：
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	族弟劉璋，再拜致書於玄德宗兄將軍麾下：久伏電天，蜀道崎嶇，未及齎貢，甚切惶愧。璋聞「吉凶相救，患難相扶」，朋友尚然，況宗族乎？今張魯在北，旦夕興兵，侵犯璋界，甚不自安。專人謹奉尺書，上乞鈞聽。倘念同宗之情，全手足之義，即日興師剿滅狂寇，永爲唇齒，自有重酬。<span class="jiazhu">即以西川酬之。</span>書不盡言，端候車騎。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	玄德看畢大喜，設宴相待法正。酒過數巡，玄德摒退左右，密謂正曰：「久仰孝直英名，張別駕多談盛德。今獲聽教，甚慰平生。」<span class="jiazhu">前張松初來，再三推調，今日卻急於自說矣。前緩後急，變化不同。</span>法正謝曰：「蜀中小吏，何足道哉！蓋聞馬逢伯樂而嘶，人遇知己而死。張別駕昔日之言，將軍復有意乎？」<span class="jiazhu">只消將張松語一提，不必更說自家語。</span>玄德曰：「備一身寄客，未嘗不傷感而嘆息。嘗思鷦鷯尚存一枝，狡兔猶藏三窟，何況人乎？蜀中豐餘之地，非不欲取；奈劉季玉係備同宗，不忍相圖。」<span class="jiazhu">既言欲得西川，卻又假意推調。</span>法正曰：「益州天府之國，非治亂之主，不可居也，今劉季玉不能用賢，此業不久，必屬他人。今日自付與將軍，不可錯失。豈不聞逐兔先得之語乎？將軍欲取，某當效死。」<span class="jiazhu">前得畫圖，今又得一鄉導。</span>玄德拱手謝曰：「尚容商議。」
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	當日席散，孔明親送法正歸館舍。玄德獨坐沉吟。龐統進曰：「事當決而不決者，愚人也。主公高明，何多疑耶？」玄德問曰：「以公之意，當復何如？」統曰：「荊州東有孫權，北有曹操，難以得志。益州戶口百萬，土廣財富，可資大業。今幸張松、法正爲內助，此天賜也。何必疑哉？」<span class="jiazhu">如范蠡「天以吳賜越」之語。</span>玄德曰：「今與吾水火相敵者，曹操也。操以急，吾以寬；操以暴，吾以仁；操以譎，吾以忠：每與操相反，事乃可成。<span class="jiazhu">不忍取劉表，正是此意。</span>若以小利而失信義於天下，吾不忍也。」龐統笑曰：「主公之言，雖合天理，奈離亂之時，用兵爭強，固非一道；若拘執常理，寸步不可行矣，宜從權變。且『兼弱攻昧』、『逆取順守』，湯、武之道也。若事定之後，報之以義，封爲大國，何負於信？<span class="jiazhu">此處說封以大國，後乃欲襲殺之於涪城，何耶？</span>今日不取，終被他人取耳。主公幸熟思焉。」玄德乃恍然曰：「金石之言，當銘肺腑。」於是遂請孔明，同議起兵西行。孔明曰：「荊州重地，必須分兵守之。」玄德曰：「吾與龐士元、黃忠、魏延前往西川；軍師可與關雲長、張翼德、趙子龍守荊州。」孔明應允。<span class="jiazhu">取川之謀，惟龐統力勸；取川之事，亦惟龐統任之耳。</span>於是孔明總守荊州；關公拒襄陽要路，當青泥隘口；張飛領四郡巡江；趙雲屯江陵，鎮公安。玄德令黃忠爲前部，魏延爲後軍，玄德自與劉封、關平在中軍，龐統爲軍師，馬步兵五萬起程西行。臨行時，忽廖化引一軍來降。<span class="jiazhu">二十七卷中所伏之人，於此處始來。</span>玄德便教廖化輔佐雲長，以拒曹操。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	是年冬月，引兵望西川進發。行不數程，孟達接著，拜見玄德，說劉益州令某領兵五千遠來迎接。玄德使人入益州，先報劉璋。璋便發書告報沿途州郡，供給錢糧。璋欲自出涪城，親接玄德，即下令準備車乘帳幔，旌旗鎧甲，務要鮮明。主簿黃權入諫曰：「主公此去，必被劉備之害，某食祿多年，不忍主公中他人奸計。望三思之！」<span class="jiazhu">既於遣使時諫之，又於出迎時諫之。</span>張松曰：「黃權此言，疏間宗族之義，滋長寇盜之威，實無益於主公。」璋乃叱權曰：「吾意已決，汝何逆吾！」權叩首流血，近前口銜璋衣而諫。璋大怒，扯衣而起。權不放，頓落門牙兩個。<span class="jiazhu">黃權之齒落，黃權之心盡矣。</span>璋喝左右，推出黃權。權大哭而歸。璋欲行，一人叫曰：「主公不納黃公衡忠言，乃欲自就死地耶！」伏於階前而諫。璋視之，乃建寧俞元人也，姓李，名恢。叩首諫曰：「竊聞君有諍臣，父有諍子。黃公衡忠義之言，必當聽從。若容劉備入川，是猶迎虎於門也。」<span class="jiazhu">李恢後來亦事玄德，然此時則忠於劉璋。</span>則璋曰：「玄德是吾宗兄，安肯害吾？再言者必斬！」叱左右推出李恢。張松曰：「今蜀中文官各顧妻子，不復爲主公效力；諸將恃功驕傲，各有外意。不得劉皇叔，則敵攻於外，民攻於內，必敗之道也。」<span class="jiazhu">偏是賣國之人，反說別人不忠。</span>璋曰：「公所謀深，於吾有益。」次日，上馬出榆橋門。人報：「從事王累，自用繩索倒吊於城門之上，一手執諫章，一手仗劍，口稱如諫不從，自割斷其繩索，撞死於此地。」<span class="jiazhu">如此諫法，從來未有。</span>劉璋教取所執諫章觀之。其略曰：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	益州從事臣王累泣血懇告：竊聞「良藥苦口利於病，忠言逆耳利於行」，昔楚懷王不聽屈原之言，會盟於武關，爲秦所困。今主公輕離大郡，欲迎劉備於涪城，恐有去路而無回路矣。倘能斬張松於市，絕劉備之約，則蜀中老幼幸甚，主公之基業亦幸甚！
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	劉璋觀畢，大怒曰：「吾與仁人相會，如親芝蘭，汝何數侮於吾耶！」王累大叫一聲，自割斷其索，撞死於地。<span class="jiazhu">黃權、李恢之識同於王累，而王累之忠則過於此二人。</span>後人有詩歎曰：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	倒掛城門捧諫章，拚將一死報劉璋。<br/>
	黃權折齒終降備，矢節何如王累剛！
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	劉璋將三萬人馬往涪城來。後軍裝載資糧餞帛一千餘輛，來接玄德。卻說玄德前軍已到塾沮。所到之處，一者是西川供給；二者是玄德號令嚴明，如有妄取百姓一物者斬：於是所到之處，秋毫無犯，百姓扶老攜幼，滿路瞻觀，焚香禮拜。玄德皆用好言撫慰。<span class="jiazhu">初來便收拾人心。</span>
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	卻說法正密謂龐統曰：「近張松有密書到此，言於涪城相會劉璋，便可圖之。機會切不可失。」<span class="jiazhu">張松之計太狠。</span>統曰：「此意且勿言。待二劉相見，乘便圖之。若預走泄，於中有變。」<span class="jiazhu">龐統直欲并瞞過玄德。</span>法正乃秘而不言。涪城離成都三百六十里。璋已到，使人迎接玄德。兩軍皆屯於涪江之上。玄德入城，與劉璋相見，各敘兄弟之情。禮畢，揮淚訴告衷情。<span class="jiazhu">初見劉表未嘗揮淚，今見劉璋而淚者，以將取其西川，故有所不忍而揮淚也。</span>飲宴畢，各回寨中安歇。璋謂眾官曰：「可笑黃權、王累等輩，不知宗兄之心，妄相猜疑。吾今日見之，真仁義之人也。吾得他爲外援，又何慮曹操、張魯耶？非張松則失之矣。」<span class="jiazhu">且慢謝，須仔細著。</span>乃脫所穿綠袍，并黃金五百兩，令人往成都賜與張松。<span class="jiazhu">人言劉璋暗，即此便知其暗。</span>時部下將佐劉貴、泠苞、張任、鄧賢等一班文武官曰：「主公且休歡喜。劉備柔中有剛，其心未可測，還宜防之。」<span class="jiazhu">後來此四人皆死於戰，可謂璋之忠臣。</span>璋笑曰：「汝等皆多慮。吾兄豈有二心哉！」眾皆嗟歎而退。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	卻說玄德歸到寨中。龐統入見曰：「主公今日席上見劉季玉動靜乎？」玄德曰：「季玉真誠實人也。」統曰：「季玉雖善，其臣劉貴、張任等皆有不平之色，其間吉凶未可保也。<span class="jiazhu">劉璋無隙可尋，以手下人爲說。</span>以統之計，莫若來日設宴，請季玉赴席，於壁衣中埋伏刀斧手一百人，主公擲杯爲號，就筵上殺之。一擁入成都，刀不出鞘，弓不上弦，可坐而定也。」<span class="jiazhu">勸殺劉璋，孔明必不出此言。</span>玄德曰：「季玉是吾同宗，誠心待吾；<span class="jiazhu">二句是賓。</span>更兼吾初到蜀中，恩信未立；<span class="jiazhu">二句是主。</span>若行此事，上天不容，下民亦怨。公此謀，雖霸者亦不爲也。」<span class="jiazhu">不曰王者不爲，曰霸者亦不爲，拒絕之甚。</span>統曰：「此非統之謀，是法孝直得張松密書，言事不宜遲，只在早晚當圖之。」言未已，法正入見，曰：「某等非爲自己，乃順天命也。」玄德曰：「劉季玉與吾同宗，不忍取之。」正曰：「明公差矣。若不如此，張魯與蜀有殺母之仇，必來攻取。明公遠涉山川，驅馳士馬，既到此地，進則有功，退則無益。若執狐疑之心，遷延日久，大爲失計。且恐機謀一泄，反爲他人所算。<span class="jiazhu">龐統只言取之之利，法正卻言不取之害，更進一層。</span>不若乘此天與人歸之時，出其不意，早立基業，實爲上策。」龐統亦再三相勸。正是：
</p>
<p class="margin2" id="p28"><a class="gg-link" href="#p28" onclick="return changeColor(this);"></a>
	人主幾番存厚道，才臣一意進權謀。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	未知玄德心下如何，且看下文分解。
</p>
</div></body></html>