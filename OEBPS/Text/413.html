<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第三十七回　司馬徽再薦名士　劉玄德三顧草廬</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu6">
	第三十七回　司馬徽再薦名士<br/>
	劉玄德三顧草廬
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	徐庶之母與王陵之母，皆賢母也。陵母之死，恐其子之歸楚；庶母之死，怒其子之歸曹。然庶母不死於曹操召見之初，而死於徐庶既歸之日，或恨其死之晚矣。予曰：不然。曹操非項羽比也，羽直而操詐。庶母即欲先死以絕庶之望，而奸詭如操，何難秘之而不使庶知，又何難於母死後假作母書以招庶乎？此不得爲庶母咎也。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	水鏡之薦孔明，與元直之薦孔明又自不同：元直則相告相囑，唯恐玄德之無人，唯恐孔明之不出，是極忙極熱者也；水鏡則自言自語，反以元之薦爲多事，反以孔明之出爲可惜，是極閑極冷者也。一則特爲薦孔明而返，一則偶因訪元直而來；一有心，一無意。寫來更無一筆相似，而各各入妙。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	玄德望孔明之急，聞水鏡而以爲孔明，見崔州平而以爲孔明，見石廣元、孟公威而以爲孔明，見諸葛均、黃承彥而又以爲孔明。正如永夜望曙者，見燈光而以爲曙也，見月光而以爲曙也，見星光而又以爲曙也；又如旱夜望雨者，聽風聲而以爲雨也，聽泉聲而以爲雨也，聽漏聲而又以爲雨也。〈西廂〉曲云：「風動竹聲，只道金佩響；月移花影，疑是玉人來。」玄德求賢如渴之情，有類此者。孔明即欲不出，安得而不出乎？
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	順天者逸，逆天者勞。無論徐庶有始無終，不如不出；即如孔明盡瘁至死，畢竟魏未滅，吳未吞，濟得甚事！然使春秋賢士盡學長沮、桀溺、接輿、丈人，而無知其不可而爲之仲尼，則誰著尊周之義於萬年？使三國名流盡學水鏡、州平、廣元、公威，而無志決身殲、不計利鈍之孔明，則誰傳扶漢之心於千古？玄德之言曰：「何敢委之數與命？」孔明其同此心歟！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	淡泊寧靜之語，是孔明一生本領。淡泊則其人之冷可知，寧靜則其人之閑可知。天下非極閑極冷之人，做不得極忙極熱之事。後來自博望燒屯以至六出祁山，無數極忙極熱文字，皆從極閑極冷中積蓄得來。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	此回極寫孔明，而篇中卻無孔明。蓋善寫妙人者，不於有處寫，正於無處寫。寫其人如閒雲野鶴之不可定，而其人始遠；寫其人如威鳳祥麟之不易睹，而其人始尊。且孔明雖未得一遇，而見孔明之居則極其幽秀，見孔明之童則極其古淡，見孔明之友則極其高超，見孔明之弟則極其曠逸，見孔明之丈人則極其清韻，見孔明之題詠則極其俊妙；不待接席言歡，而孔明之爲孔明，於此領略過半矣。玄德一訪再訪，已不覺入其玄中，又安能已於三顧耶！
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	每到玄德訪孔明處，必夾寫張翼德幾句性急語以襯之。或謂孔明妝腔，玄德做勢，一對空頭，不若張翼德十分老實。予笑曰：爲此言者，以論今人則可，以論玄德、孔明則不可。孔明真正養重，非比今人之本欲求售，只因索價，假意留難；玄德真正慕賢，非比今人之本不愛客，只因好名，虛修禮貌也。
</p>
<p class="jiazhu" id="p7"><a class="gg-link" href="#p7" onclick="return changeColor(this);"></a>
	觀水鏡「未得其時」之言及州平「徒費心力」之語，令讀者眼光直射注五丈原一篇。蓋在孔明未起手時，早爲他結尾伏下一筆矣。今有作稗官者，往往前不顧後，後不顧前；更有閱稗官者，亦往往前忘其後，後忘其前。或曰：此等人當令其讀<span class="shu-ming">三國</span>。予曰：此等人正未許其讀<span class="shu-ming">三國</span>。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說徐庶趲程赴許昌。曹操知徐庶已到，遂命荀彧、程昱等一班謀士往迎之。庶入相府拜見曹操。<span class="jiazhu">爲親屈，非爲操屈也。</span>操曰：「公乃高明之士，何故屈身而事劉備乎？」庶曰：「某幼逃難，流落江湖，偶至新野，遂與玄德交厚。老母在此，幸蒙慈念，不勝愧感。」<span class="jiazhu">人欲殺其母，而反謝其慈念，真萬不得已之言。</span>操曰：「公今至此，正可晨昏侍奉令堂，吾亦得聽清誨矣。」<span class="jiazhu">孰知此後晨昏永不得侍奉，而清誨亦誓不賜教乎！</span>庶拜謝而出。急往見其母，泣拜於堂下。母大驚曰：「汝何故至此？」庶曰：「近於新野事劉豫州，因得母書，故星夜至此。」徐母勃然大怒，拍案罵曰：「辱子！飄蕩江湖數年，吾以爲汝學業有進，何其反不如初也！<span class="jiazhu">元直始不過爲俠客，繼則居然作名士，本是後勝於初，乃責其反不如初。妙甚。</span>汝既讀書，須知忠孝不能兩全。豈不識曹操欺君罔上之賊！劉玄德仁義布於四海，況又漢室之冑，汝既事之，得其主矣，今憑一紙僞書，更不詳察，遂棄明投暗，自取惡名，真愚夫也！吾有何面目與汝相見？汝玷辱祖宗，空生於天地間耳！」<span class="jiazhu">前罵曹操可敬，今罵徐庶更可敬。罵庶深於罵操矣。</span>罵得徐庶拜伏於地，不敢仰視，母自轉入屏風後去了。少頃，家人出報曰：「老夫人自縊於梁間。」徐庶慌入救時，母氣已絕。<span class="jiazhu">本欲全母之生以歸，乃歸而反速母之死，元直其抱恨終天乎！</span>後人有〈徐母贊〉曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	賢哉徐母，流芳千古。<br/>
	守節無虧，於家有補。<br/>
	教子多方，處身自苦。<br/>
	氣若丘山，義出肺腑。<br/>
	讚美豫州，毀觸魏武。<br/>
	不畏鼎鑊，不懼刀斧。<br/>
	唯恐後嗣，玷辱先祖。<br/>
	伏劍同流，斷機堪伍。<br/>
	生得其名，死得其所。<br/>
	賢哉徐母，流芳千古！
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	徐庶見母已死，哭絕於地，良久方蘇。曹操使人齎禮吊問，又親往祭奠。<span class="jiazhu">母而有靈，母其吐之！</span>徐庶葬母柩於許昌之南原，居喪守墓。凡曹操所賜，庶俱不受。<span class="jiazhu">以上了卻徐庶，以下專敘孔明。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	時操欲商議南征。荀彧諫曰：「天寒未可用兵，<span class="jiazhu">天寒二字，照後風雪。</span>姑待春暖，方可長驅大進。」操從之，乃引漳河之水作一池，名玄武池，於內教練水軍，準備南征。<span class="jiazhu">漢武習水戰於昆明池，是天子窮兵外國；曹操習水戰於玄武池，是權臣黷武中華。○以上按下曹操，以下再敘玄德。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說玄德正安排禮物，欲往隆中謁諸葛亮，忽人報：「門外有一先生，峨冠博帶，道貌非常，特來相探。」伊何人乎？玄德曰：「此莫非即孔明否？」<span class="jiazhu">不獨玄德疑是孔明，即讀者至此亦疑是孔明矣。然孔明決不如此容易見也。</span>遂整衣出迎。視之，乃司馬徽也。<span class="jiazhu">突如其來，幻絕。</span>玄德大喜，請入後堂高坐，拜問曰：「備自別仙顏，因軍務倥傯，有失拜訪。今得光降，大慰仰慕之私。」徽曰：「聞徐元直在此，特來一會。」<span class="jiazhu">不是來薦孔明，卻是來會徐庶。妙在極閑。</span>玄德曰：「近因曹操囚其母，徐母遣人馳書喚回許昌去矣。」<span class="jiazhu">只答還他尋徐庶，尚不提起薦孔明。妙在極閑。</span>徽曰：「此中曹操之計矣！吾素聞徐母最賢，雖爲操所囚，必不肯馳書召其子，此書必詐也。元直不去，其母尚存；今若去，母必死矣！」<span class="jiazhu">水鏡之明於知人，與徐母之勇於死義，可稱雙絕。</span>玄德驚問其故，徽曰：「徐母高義，必羞見其子也。」<span class="jiazhu">其子不知而其友知之，所謂關心者亂，旁觀者清。</span>玄德曰：「元直臨行，薦南陽諸葛亮，其人若何？」<span class="jiazhu">此處方是正文，以上只算閒話</span>。徽笑曰：「元直欲去，自去便了，何又惹他出來嘔心血也？」<span class="jiazhu">不薦之薦，不贊之贊。妙在極閑極冷。</span>玄德曰：「先生何出此言？」徽曰：「孔明與博陵崔州平、潁川石廣元、汝南孟公威與徐元直四人爲密友。<span class="jiazhu">本因徐庶知孔明，卻又於徐庶之外，閑閑敘出三人。○前者一人姓名不肯道，今則連片說出。奇妙。</span>此四人務於精純，惟孔明獨觀其大略。<span class="jiazhu">藏精純於大略之中。</span>嘗抱膝長吟，而指四人曰：『公等仕進可至刺史、郡守。』眾問孔明之志若何，孔明但笑而不答。<span class="jiazhu">既述其言，又述其所不言；其言可知，其所不言不可量。○此補徐庶語中所未及。</span>每常自比管仲、樂毅，其才不可量也。」<span class="jiazhu">此申徐庶語中所已及。</span>玄德曰：「何潁川之多賢乎！」徽曰：「昔有殷馗善觀天文，嘗謂群星聚於潁分，其地必多賢士。」<span class="jiazhu">玄德所求，水鏡所薦，止一賢耳。乃捨一賢而美多賢，一稱地靈，一稱天文。妙在極忙中夾此閒語。</span>時雲長在側曰：「某聞管仲、樂毅乃春秋、戰國名人，功蓋寰宇。孔明自比此二人，毋乃太過？」<span class="jiazhu">雲長高抬管、樂，將孔明一抑。</span>徽笑曰：「以吾觀之，不當比此二人，我欲另以二人比之。」<span class="jiazhu">極似順雲長語氣。</span>雲長問：「那二人？」徽曰：「可比興周八百年之姜子牙、旺漢四百年之張子房也。」<span class="jiazhu">雲長意中必謂於管、樂之下更求其次矣，不想水鏡卻於管、樂之上請出太公、留侯來，索性抹倒管、樂，將孔明極力一揚。妙極，妙極。</span>眾皆愕然。徽下階相辭欲行，玄德留之不住。徽出門，仰天大笑曰：「臥龍雖得其主，不得其時，惜哉！」<span class="jiazhu">預爲後文伏筆。</span>言罷，飄然而去。<span class="jiazhu">寫水鏡如閒雲野鶴，忽然飛來，忽然飛去，揚灑之極。</span>玄德歎曰：「真隱居賢士也！」次日，玄德同關、張并從人等來隆中。遙望山畔數人，荷鋤耕於田間，而作歌曰：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	蒼天如圓蓋，陸地似棋局。<br/>
	世人黑白分，往來爭榮辱。<br/>
	榮者自安安，辱者定碌碌。<br/>
	南陽有隱居，高眠臥不足。<span class="jiazhu">的是好歌。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	玄德聞歌，勒馬喚農夫問曰：「此歌何人所作？」答曰：「乃臥龍先生所作也。」<span class="jiazhu">未見其人，先聞其歌。</span>玄德曰：「臥龍先生住何處？」農夫曰：「自此山之南，一帶高岡，乃臥龍岡也。岡前疏林內茅廬中，即諸葛先生高臥之地。」玄德謝之，策馬前行。不數里，遙望臥龍岡，果然清景異常。<span class="jiazhu">未見其人，先觀其地。</span>後人有古風一篇，單道臥龍居處。詩曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	襄陽城西二十里，一帶高岡枕流水。<br/>
	高岡屈曲壓雲根，流水潺潺飛石髓。<br/>
	勢若困龍石上蟠，形如單鳳松陰裏。<br/>
	柴門半掩閉茅廬，中有高人臥不起。<br/>
	修竹交加列翠屏，四時籬落野花馨。<br/>
	床頭堆積皆黃卷，座上往來無白丁。<br/>
	叩戶蒼猿時獻果，守門老鶴夜聽經。<br/>
	囊裏名琴藏古錦，壁間寶劍映松文。<br/>
	廬中先生獨幽雅，閑來親自勤耕稼。<br/>
	專待春雷驚夢回，一聲長嘯安天下。<span class="jiazhu">詩亦不俗。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	玄德來到莊前，下馬親叩柴門，一童出問。玄德曰：「漢左將軍宜城亭侯領豫州牧皇叔劉備特來拜見先生。」<span class="jiazhu">直是一個腳色手本。</span>童子曰：「我記不得許多名字。」<span class="jiazhu">每見人家閽奴接著一大字名帖，輒便吃嚇。今童子聽得如許官銜，竟似不聞也者，真不愧爲臥龍先生之童也。</span>玄德曰：「你只說劉備來訪。」<span class="jiazhu">稱名而去其官，則得之矣。</span>童子曰：「先生今早少出。」<span class="jiazhu">第一番不遇。</span>玄德曰：「何處去了？」童子曰：「蹤跡不定，不知何處去了。」<span class="jiazhu">「只在此山中，雲深不知處。」</span>玄德曰：「幾時歸？」童子曰：「歸期亦不定，或三五日，或十數日。」<span class="jiazhu">寫童子閑冷之甚。</span>玄德惆悵不已。張飛曰：「既不見，自歸去罷了。」玄德曰：「且待片時。」雲長曰：「不如且歸，再使人來探聽。」玄德從其言，囑付童子：「如先生回，可言劉備拜訪。」<span class="jiazhu">臨行再囑，極寫殷勤。</span>遂上馬。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	行數里，勒馬回觀隆中景物，果然山不高而秀雅，水不深而澄清，地不廣而平坦，林不大而茂盛，猿鶴相親，松篁交翠，觀之不已。<span class="jiazhu">再將臥龍所居之處賞鑒一番，妙在勒馬回觀。蓋玩山色者，宜於遙看；遊勝地者，不忍遽別也。</span>忽見一人，容貌軒昂，丰姿俊爽，頭戴逍遙巾，身穿皂布袍，杖藜從山僻小路而來。<span class="jiazhu">伊何人乎？</span>玄德曰：「此必臥龍先生也！」<span class="jiazhu">我亦疑是臥龍先生。</span>急下馬向前施禮，問曰：「先生非臥龍否？」其人曰：「將軍是誰？」<span class="jiazhu">妙在不即答名，先問玄德。</span>玄德曰：「劉備也。」其人曰：「吾非孔明，乃孔明之友，博陵崔州平也。」<span class="jiazhu">妙在此人不是孔明，使玄德望個空。</span>玄德曰：「久聞大名，幸得相遇。乞即席地權坐，請教一言。」二人對坐於林間石上，關、張侍立於側。<span class="jiazhu">忙中偏有此閒筆。</span>州平曰：「將軍何故欲見孔明？」玄德曰：「方今天下大亂，四方雲擾，欲見孔明，求安邦定國之策耳。」州平笑曰：「公以定亂爲主，雖是仁心，但自古以來，治亂無常：自高祖斬蛇起義，誅無道秦，是由亂而入治也；至哀、平之世二百年，太平日久，王莽篡逆，又由治而入亂；光武中興，重整基業，復由亂而入治；至今二百年，民安已久，故干戈又復四起，此正由治入亂之時，未可猝定也。將軍欲使孔明斡旋天地，補綴乾坤，恐不易爲，徒費心力耳。豈不聞『順天者逸，逆天者勞』，『數之所在，理不得而奪之；命之所在，人不得而強之』乎？」<span class="jiazhu">妙在極忙極熱之時，偏聽此極閑極冷之語。○說孔明徒費心力，是於孔明未出山時，早爲他臨終結局伏下一筆。妙。</span>玄德曰：「先生所言，誠爲高見。但備身爲漢冑，合當匡扶漢室，何敢委之數與命？」<span class="jiazhu">與孔明「成敗利鈍，非所逆睹」之言一樣意思。</span>州平曰：「山野之夫，不足與論天下事，適承明問，故妄言之。」<span class="jiazhu">州平更不往復，一作收科。</span>玄德曰：「蒙先生見教。但不知孔明往何處去了？」<span class="jiazhu">玄德見話不投機，亦借問孔明作收科。</span>州平曰：「吾亦欲訪之，正不知其何往。」<span class="jiazhu">愈問愈冷。</span>玄德曰：「請先生同至敝縣，若何？」<span class="jiazhu">如此閑冷之人，安肯到縣？玄德此言，不過了世事語。</span>州平曰：「愚性頗樂閒散，無意功名久矣，容他日再見。」<span class="jiazhu">既無意功名，安肯他日再見？州平此言，亦是了世事。</span>言訖長揖而去。<span class="jiazhu">去得揚灑，與水鏡一般。</span>玄德與關、張上馬而行。張飛曰：「孔明又訪不著，卻遇此腐儒，閒談許久！」<span class="jiazhu">偏是腐儒最喜閒談，翼德罵之，誠爲暢快；但州平非其人耳。</span>玄德曰：「此亦隱者之言也。」<span class="jiazhu">昔之隱士，翼德見之猶以爲腐儒；若今之腐儒，恐玄德見之必不以爲隱士也。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	三人回至新野，過了數日，玄德使人探聽孔明。回報曰：「臥龍先生已回矣。」玄德便教備馬。張飛曰：「量一村夫，何必哥哥自去，可使人喚來便了。」<span class="jiazhu">有翼德阻擋，愈襯得玄德殷勤。</span>玄德叱曰：「汝豈不聞孟子云：『欲見賢而不以其道，猶欲其入而閉之門也。』孔明當世大賢，豈可召乎！」<span class="jiazhu">孔明能比管、樂，玄德能讀<span class="shu-ming">孟子</span>。</span>遂上馬再往訪孔明。關、張亦乘馬相隨。時值隆冬，天氣嚴寒，彤雲密佈。行無數里，忽然朔風凜凜，瑞雪霏霏，山如玉簇，林似銀妝。<span class="jiazhu">臥龍岡雪景必更可觀。</span>張飛曰：「天寒地凍，尚不用兵，<span class="jiazhu">正與前荀彧」大寒不可用兵「一語相反而相應。</span>豈宜遠見無益之人乎？不如回新野以避風雪。」<span class="jiazhu">寫翼德愈襯出玄德。</span>玄德曰：「吾正欲使孔明知我殷勤之意。如弟輩怕冷，可先回去。」飛曰：「死且不怕，豈怕冷乎！但恐哥哥空勞神思。」<span class="jiazhu">用兵不怕冷，訪客卻怕冷。一笑。</span>玄德曰：「勿多言，只相隨同去。」將近茅廬，忽聞路傍酒店中有人作歌。<span class="jiazhu">此何人？</span>玄德立馬聽之。其歌曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	壯士功名尚未成，嗚呼久不遇陽春。<br/>
	君不見東海老叟辭荊蓁，後車遂與文王親。<br/>
	八百諸侯不期會，白魚入舟涉孟津。<br/>
	牧野一戰血流杵，鷹揚偉烈冠武臣。<br/>
	又不見高陽酒徒起草中，長楫芒碭隆准公。<br/>
	高談王霸驚人耳，輟洗延坐欽英風。<br/>
	東下齊城七十二，天下無人能繼蹤。<br/>
	二人非際聖天子，至今誰肯論英雄？ <span class="jiazhu">歌中之意，獨有取於呂望與酈生者，隱然合著管仲、樂毅也。管仲相於齊，而呂望封於齊；樂毅下齊七十餘城，而酈生亦下齊七十餘城。孔明自比管、樂，而此作歌之人與孔明相仿佛；故其所歌之人，亦與管、樂相仿佛耳。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	歌罷，又有一人擊桌而歌，<span class="jiazhu">此又何人？</span>其歌曰：
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
	吾皇提劍清寰海，創業垂基四百載。<br/>
	桓靈季業火德衰，奸臣賊子調鼎鼐。<br/>
	青蛇飛下御座傍，又見妖虹降玉堂。<span class="jiazhu">首回中事，忽於此處一提。</span><br/>
	群盜四方如蟻聚，奸雄百輩皆鷹揚。<br/>
	吾儕長嘯空拍手，悶來村店飲村酒。<br/>
	獨善其身盡日安，何須千古名不朽！<span class="jiazhu">前歌是吊古，此歌是感今；前歌是嗟遇，此歌是自慰。一唱一和，如相贈答。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	二人歌罷，撫掌大笑。玄德曰：「臥龍其在此間乎？」<span class="jiazhu">我亦疑二人中必有一臥龍。</span>遂下馬入店。見二人憑桌對飲，上首者白麵長須，下首者清奇古貌。<span class="jiazhu">先聞其歌，後見其貌。</span>玄德揖而問曰：「二公誰是臥龍先生？」長須者曰：「公何人？欲尋臥龍何干？」<span class="jiazhu">亦妙在不即通名，先問玄德。</span>玄德曰：「某乃劉備也。欲訪先生，求濟世安民之術。」長須者曰：「我等非臥龍，皆臥龍之友也。<span class="jiazhu">又妙在兩人都不是孔明，使玄德又望一個空。</span>吾乃潁川石廣元，此位是汝南孟公威。」<span class="jiazhu">水鏡說孔明之友，自徐庶而外，更有崔、石、孟三人，今玄德俱不期而會。一則遇於初訪孔明之後，一則遇於再訪孔明之前；或一人獨遇，或兩人并遇：參差錯落，妙事妙文。</span>玄德喜曰：「備久聞二公大名，幸得邂逅。今有隨行馬匹在此，敢請二公同往臥龍莊上一談。」廣元曰：「吾等皆山野慵懶之徒，不省治國安民之事，不勞下問。明公請自上馬尋訪臥龍。」<span class="jiazhu">又妙在極閑極冷。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	玄德乃辭二人，上馬投臥龍岡來。到莊前下馬，扣門問童子曰：「先生今日在莊否？」童子曰：「現在堂上讀書。」<span class="jiazhu">讀者至此，疑其只有兩顧，不消三顧矣。</span>玄德大喜，遂跟童子而入。至中門，只見門上大書一聯云：「淡泊以明志，寧靜而致遠。」<span class="jiazhu">觀此二語，想見其爲人。</span>玄德正看間，忽聞吟詠之聲，乃立於門側窺之，<span class="jiazhu">不即入見，且窺聽之。寫得紆徐有致。</span>見草堂之上，一少年擁爐抱膝，歌曰：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	鳳翱翔於千仞兮，非梧不棲；<span class="jiazhu">疑其人之爲龍，而聽其歌，則又以鳳自況。</span><br/>
	士伏處於一方兮，非主不依。<br/>
	樂躬耕於隴畝兮，吾愛吾廬；<br/>
	聊寄傲於琴書兮，以待天時。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	玄德待其歌罷，上草堂施禮曰：「備久慕先生，無緣拜會。昨因徐元直稱薦，敬至仙莊，不遇空回。今特冒風雪而來，得瞻道貌，實爲萬幸。」<span class="jiazhu">此時玄德意中以爲既遇孔明，即今讀者意中亦以爲既遇孔明矣。</span>那少年慌忙答禮曰：「將軍莫非劉豫州，欲見家兄否？」<span class="jiazhu">妙在又不是孔明，又使玄德望個空。</span>玄德驚訝曰：「先生又非臥龍耶？」少年曰：「某乃臥龍之弟諸葛均也。愚兄弟三人：長兄諸葛瑾，現在江東孫仲謀處爲幕賓；孔明乃二家兄。」<span class="jiazhu">前徐庶止敘孔明之弟而未及其兄，今卻在諸葛均口中補敘出諸葛瑾。</span>玄德曰：「臥龍今在家否？」均曰：「昨爲崔州平相約，出外閒遊去矣。」<span class="jiazhu">第二番又不遇。○方欲邀石、孟同來，誰知反爲州平約去。</span>玄德曰：「何處閒遊？」均曰：「或駕小舟游於江湖之中，或訪僧道於山嶺之上，或尋朋友於村落之間，或樂琴棋於洞府之內：往來莫測，不知去所。」<span class="jiazhu">說出高人韻事，又妙在極閑極冷。</span>玄德曰：「劉備直如此緣分淺薄，兩番不遇大賢！」均曰：「少坐獻茶。」張飛曰：「那先生既不在，請哥哥上馬。」<span class="jiazhu">我知翼德此時決耐不得矣。</span>玄德曰：「我既到此間，如何無一語而回？」因問諸葛均曰：「聞令兄臥龍先生熟諳韜略，日看兵書，可得聞乎？」均曰：「不知。」<span class="jiazhu">又答得極閑極冷。</span>張飛曰：「問他則甚！風雪甚緊，不如早歸。」<span class="jiazhu">又借翼德焦燥，襯出玄德謙恭。</span>玄德叱止之。均曰：「家兄不在，不敢久留車騎，容日卻來回禮。」玄德曰：「豈敢望先生枉駕。數日之後，備當再至。願借紙筆作一書，留達令兄，以表劉備殷勤之意。」<span class="jiazhu">第一次通名，第二次致書，以次而來，漸漸相近。</span>均遂進文房四寶。玄德呵開凍筆，拂展雲箋，寫書曰：
</p>
<p class="margin2" id="p26"><a class="gg-link" href="#p26" onclick="return changeColor(this);"></a>
	備久慕高名，兩次晉謁，不遇空回，惆悵何似！竊念備漢朝苗裔，濫叨名爵，伏睹朝廷陵替，綱紀崩摧，群雄亂國，惡黨欺君，備心膽俱裂。雖有匡濟之誠，實乏經綸之策。仰望先生仁慈忠義，慨然展呂望之大才，施子房之鴻略，<span class="jiazhu">稱呂望、子房，正與司馬徽、徐元直所言相應。</span>天下幸甚！社稷幸甚！先此布達，再容齋戒熏沐，特拜尊顏，面傾鄙悃。統希鑒原。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	玄德寫罷，遞與諸葛均收了，拜辭出門。均送出，玄德再三殷勤致意而別。<span class="jiazhu">第一次囑其童，第二次囑其弟，以次而來，又漸漸相近。</span>方上馬欲行，忽見童子招手籬外，叫曰：「老先生來也！」<span class="jiazhu">此必孔明無疑矣。</span>玄德視之，見小橋之西，一人暖帽遮頭，狐裘蔽體，騎著一驢，隨後一青衣小童，攜一葫蘆酒，踏雪而來。<span class="jiazhu">絕妙一幅畫圖。</span>轉過小橋，口吟詩一首。<span class="jiazhu">又寫得極閑極冷。</span>詩曰：
</p>
<p class="margin2" id="p28"><a class="gg-link" href="#p28" onclick="return changeColor(this);"></a>
	一夜北風寒，萬里彤雪厚。<br/>
	長空雪亂飄，改盡江山舊。<br/>
	仰面觀太虛，疑是玉龍鬥。<br/>
	紛紛鱗甲飛，頃刻遍宇宙。<span class="jiazhu">堂上之歌有鳳，雪中之歌有龍：鳳與龍又閑閑相對。</span><br/>
	騎驢過小橋，獨歎梅花瘦！
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	玄德聞歌曰：「此真臥龍矣！」<span class="jiazhu">我亦以爲此番定然不誤。</span>滾鞍下馬，向前施禮曰：「先生冒寒不易！劉備等候久矣！」那人慌忙下驢答禮。諸葛均在後曰：「此非臥龍家兄，乃家兄岳父黃承彥也。」<span class="jiazhu">妙在又不是孔明，又使玄德望個空。○不用黃承彥通名，卻用諸葛均代說，又變一樣文法。</span>玄德曰：「適間所吟之句，極其高妙。」承彥曰：「老夫在小婿家觀<span class="shu-ming">梁父吟</span>，記得這一篇。適過小橋，偶見籬落間梅花，故感而誦之。不期爲尊客所聞。」<span class="jiazhu">宋太祖雪中訪趙普，見了<span class="shu-ming">論語</span>半部；劉玄德雪中訪孔明，聽了詩歌幾篇。然半部致太平，是趙普欺人之語，不若詩歌之足以動聽也。</span>玄德曰：「曾見令婿否？」承彥曰：「便是老夫也來看他。」<span class="jiazhu">又妙在答得極閑極冷。</span>玄德聞言，辭別承彥，上馬而歸。正值風雪又大，回望臥龍岡，悒怏不已。<span class="jiazhu">前番玩景，此番無心玩景，惟有悒怏。寫得有情致。</span>後人有詩，單道玄德風雪訪孔明。詩曰：
</p>
<p class="margin2" id="p30"><a class="gg-link" href="#p30" onclick="return changeColor(this);"></a>
	一天風雪訪賢良，不遇空回意感傷。<br/>
	凍合溪橋山石滑，寒侵鞍馬路途長。<br/>
	當頭片片梨花落，撲面紛紛柳絮狂。<br/>
	回首停鞭遙望處，爛銀堆滿臥龍岡。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	玄德回新野之後，光陰荏苒，又早新春。<span class="jiazhu">冬雪則龍蟄，春雪則龍起。訪臥龍者，固當於春時訪之。</span>乃令卜者揲蓍，選擇吉期，齋戒三日，熏沐更衣，再往臥龍岡謁孔明。<span class="jiazhu">明禋休享，成王以敬神之道敬周公；齋戒熏沐，昭烈亦以敬神之道敬孔明。</span>關、張聞之不悅，遂一齊入諫玄德。正是：
</p>
<p class="margin2" id="p32"><a class="gg-link" href="#p32" onclick="return changeColor(this);"></a>
	高賢未服英雄志，屈節偏生傑士疑。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	未知其言若何，下文便曉。
</p>
</div></body></html>