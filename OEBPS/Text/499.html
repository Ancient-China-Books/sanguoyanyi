<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百二十回　薦杜預老將獻新謀　降孫皓三分歸一統</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu7">
	第一百二十回　薦杜預老將獻新謀
	降孫皓三分歸一統
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	此回紀三分之終，而非紀一統之始也。書爲三國而作，則重在三國，而不重在晉也。推三國之所自合，而歸結於晉武；猶之原三國之所從分，而追本於桓、靈也。以虎狼之秦而吞六國，則始皇不可以比湯、武；以篡竊之晉而并三國，則武帝豈足以比高、光？晉之劉毅對司馬炎曰：「陛下可比漢之桓、靈。」然<span class="shu-ming">三國</span>一書，以桓、靈起之，即謂以桓、靈收之可耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	前回晉之篡魏，與魏之篡漢，相對而成篇；此回炎之取吳，亦與昭之取蜀，相對而成篇。而前回於不相似之中，便有特特相類者，見報應之不殊也；此回於極相似之中，偏有特特相反者，見事變之不一也。如鄧艾之拒姜維，悉力攻擊；而羊祜之交陸抗，通好饋遺，則大異。鍾會之忌鄧艾，彼此不合；而杜預之繼羊祜，前後一心，則大異。伐蜀之議，決諸終朝；而伐吳之議，遲之又久，則大異。平蜀之役，二將不還；而平吳之役，全師皆返，則大異。「此間樂，不思蜀」之劉禪，以懦而稱臣；而「設此座以待陛下」之孫皓，以剛而屈首，則又大異。至於取蜀之難，難在事後：鄧艾專焉，鍾會叛焉，姜維構焉，而邵悌憂之，劉實知之，司馬昭亦料之矣；取吳之難，難在事先：羊祜請焉，杜預勸焉，王浚、張華又贊焉，而馮純沮之，荀勖、賈充沮之，王渾、胡奮亦欲緩之矣。比類而觀，更無分寸雷同，絲毫合掌。凡書至終篇，每虞其易盡。有如此之竿頭百尺，愈出愈奇者哉！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
<span class="shu-ming">三國</span>一書，每至兩軍相聚、兩將相持，寫其勇者，披堅執銳，以決死生；寫其智者，殫慮竭思，以衡巧拙：幾於荊棘成林，風雲眩目矣。忽於此回見一輕裘緩帶之羊祜，居然文士風流；又見一饋酒受藥之陸抗，無異良朋贈答。令人氣定神閒，耳目頓易，直覺險道化爲康莊，兵氣銷爲日月，真夢想不到之文。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	或謂大夫之交不越境，以羊、陸二人交歡邊境，如宋華元、楚子反之自平於下，毋乃有違君命乎？予曰不然。一施德而一施暴，則人盡舍暴而歸德，而施暴者將爲施德者之所制矣。彼以德懷我之人，是欲不戰而服我也；我亦以德懷彼之人，是亦欲不戰而服彼也。外似於相和，而意實主於相敵，又何議焉？
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	中原之兵，所以難於取吳者，有前事以爲之鑒也。周郎有赤壁之捷，陸遜有猇亭之捷，徐盛有南徐之捷，朱桓有江陵之捷，周魴有石亭之捷，丁奉有徐塘之捷，斯誠未易圖矣。而郭知從前之難，則屢戰而不克；向後之易，則一戰而成功。貫索之艦，斷之以刀，連環之舟，焚之以火，吳之摧敵者有然；時移勢改，險不足恃。凡古今成敗無常，皆當以此類之。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	三國之興，始於漢祚之衰；而漢祚之衰，則出於閹豎之欺君與亂臣之竊國也。一部大書，始之以張讓、趙忠，而終之以黃皓、岑昏，可爲閹豎之戒。首篇之末，結之以張飛之欲殺董卓；終篇之末，結之以孫皓之譏切賈充，可爲亂臣之戒。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	三國以漢爲主，於漢之亡可以終篇矣；然篡漢者魏也，漢亡而漢之仇國未亡，未足快讀者之心也。漢以魏爲仇，於魏之亡，又可以終篇矣；然能助漢者吳也，漢亡而漢之與國未亡，猶未足竟讀者之志也，故必以吳之亡爲終也。至於報報之反，未有已時。禪、皓稽首於前，而懷、湣亦受執於後；師、昭上逼其主，而安、恭亦見逼於臣；西晉以中原而井建業，東晉又以建業而棄中原；晉主以司馬而吞劉氏，宋主又以劉氏而奪司馬：則自有兩晉之史在，不得更贅於三國之末矣。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說吳主孫休，聞司馬炎已篡魏，知其必將伐吳，憂慮成疾，臥床不起，乃召丞相濮陽興入宮中，令太子孫𩅦出拜。吳主把興臂、手指𩅦而卒。興出，與群臣商議，欲立太子孫𩅦爲君。左典軍萬彧曰：「𩅦幼不能專政，不若取烏程侯孫皓立之。」<span class="jiazhu">何不仍求孫亮而復立之？</span>左將軍張布亦曰：「皓才識明斷，堪爲帝王。」丞相濮陽興不能決，入奏朱太后。太后曰：「吾寡婦人耳，安知社稷之事？卿等斟酌立之可也。」興遂迎皓爲君。皓字元宗，大帝孫權太子孫和之子也。當年七月，即皇帝位，改元爲元興元年，封太子孫𩅦爲豫章王，追諡父和爲文皇帝，尊母何氏爲太后，<span class="jiazhu">若論入繼大統，便不當自帝其父。</span>加丁奉爲右大司馬。次年改爲甘露元年。皓兇暴日甚，酷溺酒色，寵幸中常侍岑昏。<span class="jiazhu">又是一個中常侍，與蜀之黃皓正是一對。</span>濮陽興、張布諫之，皓怒，斬二人，滅其三族。<span class="jiazhu">第一便殺兩個顧命定策大臣，其亡可知。</span>由是廷臣緘口，不敢再諫。又改寶鼎元年，以陸凱、萬彧爲左右丞相。時皓居武昌，揚州百姓溯流供給，甚苦之；又奢侈無度，公私匱乏。陸凱上疏諫曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	今無災而民命盡，無爲而國財空，臣竊痛之。昔漢室既衰，三家鼎立；今曹、劉失道，皆爲晉有：此目前之明驗也。臣愚但爲陛下惜國家耳。武昌土地險瘠，非王者之都。且童謠云：「寧飲建業水，不食武昌魚；寧還建業死，不止武昌居！」此足明民心與天意也。今國無一年之蓄，有露根之漸；官吏爲苛擾，莫之或恤。大帝時，後宮女不滿百；景帝以來，乃有千數。此耗財之甚者也。又左右皆非其人，群黨相挾，害忠隱賢，此皆蠹政病民者也。願陛下省百役，罷苛擾，簡出宮女，清選百官，則天悅民附而國安矣。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	疏奏，皓不悅。又大興土木作昭明宮，令文武各官入山采木。<span class="jiazhu">又有曹睿之風。</span>又召術士尚廣，令筮蓍問取天下之事。尚對曰：「陛下筮得吉兆：庚子歲，青蓋當入洛陽。」<span class="jiazhu">爲後文降晉之兆。劉禪誤信師婆，師婆之言不應；孫皓誤信術士，術士之言卻應。</span>皓大喜，謂中書丞華核曰：「先帝納卿之言，分頭命將，沿江一帶，屯數百營，命老將丁奉總之。朕欲兼併漢土，以爲蜀主復仇，當取何地爲先？」<span class="jiazhu">既好土木，又好甲兵，其亡可知。</span>核諫曰：「今成都不守，社稷傾崩，司馬炎必有吞吳之心。陛下宜修德以安吳民，乃爲上計。若強動兵甲，正猶披麻救火，必致自焚也。願陛下察之。」<span class="jiazhu">前以一吳伐一魏，尚不能勝；今晉兼魏、蜀，是又兩魏矣，以一吳伐兩魏豈能勝乎？華核之言最是老成。</span>皓大怒曰：「朕欲乘時恢復舊業，汝出此不利之言！若不看汝舊臣之面，斬首號令！」叱武士推出殿門。華核出朝歎曰：「可惜錦繡江山，不久屬於他人矣！」<span class="jiazhu">爲吳亡伏筆。</span>遂隱居不出。於是皓令鎮東將軍陸抗部兵屯江口，以圖襄陽。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	早有消息報入洛陽，近臣奏知晉主司馬炎。晉主聞陸抗寇襄陽，與眾官商議。賈充出班奏曰：「臣聞吳國孫皓，不修德政，專行無道。陛下可詔都督羊祜率兵拒之，俟其國中有變，乘勢攻取，東吳反掌可得也。」<span class="jiazhu">平吳之未遣杜預而先遣羊祜，猶平蜀之未遣鍾會而先遣鄧艾也。</span>炎大喜，即降詔遣使到襄陽，宣諭羊祜。祜奉詔，整點軍馬，預備迎敵。自是羊祜鎮守襄陽，甚得軍民之心。吳人有降而欲去者，皆聽之。減戍邏之卒，用以墾田八百餘頃。<span class="jiazhu">與孔明屯田渭濱，姜維屯田遝中，前後相似。</span>其初到時，軍無百日之糧；及至末年，軍中有十年之積。祜在軍，嘗著輕裘，繫寬頻，不披鎧甲，帳前侍衛者不過十餘人。<span class="jiazhu">彬彬然有儒雅之風，其視羽扇綸巾亦不多讓。</span>一日，部將入帳稟祜曰：「哨馬來報：吳兵皆懈怠。可乘其無備而襲之，必獲大勝。」祜笑曰：「汝眾人小覷陸抗耶？此人足智多謀，日前吳主命之攻拔西陵，斬了步闡及其將士數十人，吾救之無及。<span class="jiazhu">在羊祜口中補前文所未及。</span>此人爲將，我等只可自守，候其內有變，方可圖取。若不審時勢而輕進，此取敗之道也。」<span class="jiazhu">自鄧艾與姜維苦戰之後，又見此一段不戰之文，出人意外。</span>眾將服其論，只自守疆界而已。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	一日，羊祜引諸將打獵，正值陸抗亦出獵。羊祜下令：「我軍不許過界。」眾將得令，止於晉地打圍，不犯吳境。陸抗望見，歎曰：「羊將軍有紀律，不可犯也。」日晚各退。<span class="jiazhu">曹操與孫權書曰：「願與將軍會獵於吳。」是以獵爲戰也。今觀此二人之獵，何其從容不迫兩無猜忌乎！</span>祜歸至軍中，察問所得禽獸，被吳人先射傷者皆送還。<span class="jiazhu">更妙。</span>吳人皆悅，來報陸抗。抗召來人入，問曰：「汝主帥能飲酒否？」來人答曰：「必得佳釀，則飲之。」抗笑曰：「吾有鬥酒，藏之久矣。今付與汝持去，拜上都督。此酒陸某親釀自飲者，特奉一勺，以表昨日出獵之情。」<span class="jiazhu">周瑜飲玄德以酒是歹意，陸抗送羊祜以酒是美情。</span>來人領諾，攜酒而去。左右問抗曰：「將軍以酒與彼，有何主意？」抗曰：「彼既施德於我，我豈得無以酬之？」眾皆愕然。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說來人回見羊祜，以抗所問并奉酒事，一一陳告。祜笑曰：「彼亦知吾能飲乎？」遂命開壺取飲。部將陳元曰：「其中恐有奸詐，都督且宜慢飲。」祜笑曰：「抗非毒人者也，不必疑慮。」竟傾壺飲之。<span class="jiazhu">關公飲魯肅之酒是大膽，羊祜飲陸抗之酒是雅量。</span>自是使人通問，常相往來。一日，抗遣人候祜。祜問曰：「陸將軍安否？」來人曰：「主帥臥病數日未出。」祜曰：「料彼之病，與我相同。吾已合成熟藥在此，可送與服之。」<span class="jiazhu">孔明識周郎之病以不藥藥之，羊祜識陸抗之病即以藥藥之。一是賭智鬥巧，一是開心見誠。</span>來人持藥回見抗。眾將曰：「羊祜乃是吾敵也，此藥必非良藥。」抗曰：「豈有鴆人羊叔子哉！<span class="jiazhu">曹操不信華陀，是奸雄機智；陸抗不疑羊祜，是良將高懷。</span>汝眾人勿疑。」遂服之。次日病癒，眾將皆拜賀。抗曰：「彼專以德，我專以暴，是彼將不戰而服我也。今宜各保疆界而已，無求細利。」<span class="jiazhu">正是羊叔子敵手。</span>眾將領命。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	忽報吳主遣使來到，抗接入問之。使曰：「天子傳諭將軍：作急進兵，勿使晉人先入。」抗曰：「汝先回，吾隨有疏章上奏。」使人辭去，抗即草疏遣人繼到建業。<span class="jiazhu">時吳主皓已還都建業。</span>近臣呈上，皓拆觀其疏，疏中備言晉未可伐之狀，且勸吳主修德慎罰，以安內爲念，不當以黷武爲事。吳主覽畢大怒曰：「朕聞抗在邊境與敵人相通，今果然矣！」遂遣使罷其兵權，降爲司馬，卻令左將軍孫冀代領其軍。<span class="jiazhu">閻宇代姜維，蜀主但有其意；孫冀代陸抗，吳主竟有其事。</span>群臣皆不敢諫。吳主皓自改元建衡，至鳳凰元年，恣意妄爲，窮兵屯戍，上下無不嗟怨。丞相萬彧、將軍留平、大司農樓玄三人見皓無道，直言苦諫，皆被所殺。前後十餘年，殺忠臣四十餘人。<span class="jiazhu">羊祜所謂孫皓之暴過於劉禪，正爲此也。</span>皓出入常帶鐵騎五萬。群臣恐怖，莫敢奈何。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說羊祜聞陸抗罷兵，孫皓失德，見吳有可乘之機，乃作表遣人往洛陽請伐吳。<span class="jiazhu">陸抗諫伐晉而羊祜請伐吳，其言似異而其音實同。</span>其略曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	夫期運雖天所授，而功業必因人而成。<span class="jiazhu">此將「謀事在人，成事在天」二語倒轉說來。孔明謂天時之不可強，羊祜謂人事之不可怠。</span>今江淮之險，不如劍閣；孫皓之暴，過於劉禪。吳人之困，甚於巴蜀，而大晉兵力，盛於往時。不於此際平一四海，而更阻兵相守，使天下困於征戍，經歷盛衰，不可長久也。<span class="jiazhu">非好黷武，正欲止武；非好動兵，正欲息兵。蓋吳平則征戍可息也。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	司馬炎觀表大喜，便令興師。<span class="jiazhu">伐吳之事，於此一緊。</span>賈充、荀勖、馮紞三人，力言不可，炎因此不行。<span class="jiazhu">伐吳之事，於此一寬，此是第一層曲折。</span>祜聞上不允其請，歎曰：「天下不如意者十常八九。今天與不取，豈不大可惜哉！」<span class="jiazhu">亦是至言。</span>至咸寧四年，羊祜入朝，奏辭歸鄉養病。炎間曰：「卿有何安邦之策，以教寡人？」祜曰：「孫皓暴虐已甚，於今可不戰而克。若皓不幸而歿，更立賢君，則吳非陛下所能得也。」<span class="jiazhu">陸抗未去，則吳不可得；孫皓既死，則吳亦不可得。</span>炎大悟曰：「卿今便提兵往伐，若何？」<span class="jiazhu">伐吳之事，又於此一緊。</span>祜曰：「臣年老多病，不堪當此任。陛下另選智勇之士，可也。」<span class="jiazhu">伐吳之事，又於此一寬，此第二層曲折。</span>遂辭炎而歸。是年十一月，羊祜病危，司馬炎車駕親臨其家問安。炎至臥榻前，祜下淚曰：「臣萬死不能報陛下也！」炎亦泣曰：「朕深恨不能用卿伐吳之策。今日誰可繼卿之志？」祜含淚而言曰：「臣死矣，不敢不盡愚誠，右將軍杜預可任。若伐吳須當用之。」<span class="jiazhu">鍾會與鄧艾彼此相妒，羊祜與杜預前後相薦，與前回相反而相對。</span>炎曰：「舉善薦賢，乃美事也。卿何薦人於朝，即自焚奏稿，不令人知耶？」<span class="jiazhu">鍾會伐國欲密，羊祜薦人亦欲密。伐國之密，恐其備我也；薦人之密，恐其感我也。恐其備我不足奇，恐其感我則奇矣。</span>祜曰：「拜官公朝，謝恩私門，臣所不取也。」<span class="jiazhu">如此則免朝廷朋黨之疑，可爲萬世人臣之法。</span>言訖而亡。炎大哭回宮，敕贈太傅、鉅平侯。南州百姓聞羊祜死，罷市而哭。江南守邊將士，亦皆哭泣。襄陽人思祜存日，常游於峴山，遂建廟立碑，四時祭之。往來人見其碑文者，無不流涕，故名爲「墮淚碑」。<span class="jiazhu">與蜀人之思武侯、南人之思武侯仿佛相似。</span>後人有詩歎曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	曉日登臨感晉臣，古碑零落峴山春。<br/>
	松間殘露頻頻滴，疑是當年墮淚人。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	晉主以羊祜之言，拜杜預爲鎮南大將軍，都督荊州事。杜預爲人，老成練達，好學不倦，最喜讀左丘明<span class="shu-ming">春秋傳</span>，坐臥常自攜，每出入必使人持<span class="shu-ming">左傳</span>於馬前，時人謂之「<span class="shu-ming">左傳</span>癖」。<span class="jiazhu">關公好讀<span class="shu-ming">春秋</span>，杜預好讀<span class="shu-ming">左傳</span>，正復相對。</span>及奉晉主之命，在襄陽撫民養兵，準備伐吳。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	此時吳國丁奉、陸抗皆死，吳主皓每宴群臣，皆令沉醉；又置黃門郎十人爲糾彈官。宴罷之後，各奏過失，有犯者或剝其面，或鑿其眼。<span class="jiazhu">此斷脛剖心之類也。不意讀至<span class="shu-ming">三國演義</span>終篇，如見<span class="shu-ming">封神演義</span>首卷。</span>由是國人大懼。晉益州刺史王浚上疏請伐吳。其疏曰：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	孫皓荒淫凶逆，宜速征伐。若一旦皓死，更立賢主，則強敵也；伐之當急者一。臣造船七年，日有朽敗；<span class="jiazhu">伐之當急者二。</span>臣年七十，死亡無日。<span class="jiazhu">伐之當急者三。</span>三者一乖，則難圖矣。願陛下無失事機。<span class="jiazhu">孔明<span class="shu-ming">出師表</span>有六不可解，王浚伐吳表有三不可失。孔明意在盡人事，王浚意在順天時。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	晉主覽疏，遂與群臣議曰：「王公之論，與羊都督暗合。朕意決矣。」<span class="jiazhu">伐吳之事，又於此一緊。</span>侍中王渾奏曰：「臣聞孫皓欲北上，軍伍已皆整備，聲勢正盛，難與爭鋒。更遲一年以待其疲，方可成功。」晉主依其奏，乃降詔止兵莫動。<span class="jiazhu">伐吳之事，又於此一寬，此第三層曲折。</span>退入後宮，與秘書丞張華圍棋消遣。<span class="jiazhu">不用王浚緊著，卻用王渾緩著；不依王浚著有用之著，卻與張華著無用之著。文勢至此，又是一頓。</span>近臣奏邊庭有表到。晉主開視之，乃杜預表也。表略云：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	往者，羊祜不博謀於朝臣，而密與陛下計，故令朝臣多異同之議。凡事當以利害相校。度此舉之利，十有八九，而其害止於無功耳。自秋以來，討賊之形頗露。今若中止，孫皓恐怖，徙都武昌，完修江南諸城，遷其居民，城不可攻，野無所掠，則明年之計亦無及矣。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	晉主覽表纔罷，張華突然而起，推卻棋枰，斂手奏曰：「陛下聖武，國富民強；吳主淫虐，民憂國敝。今若討之，可不勞而定。願勿以爲疑。」<span class="jiazhu">棄了局中之著，卻助表中之著，紙上與局中無異也。若失此機會，則一著錯，滿盤差矣。</span>晉主曰：「卿言洞見利害，朕復何疑。」<span class="jiazhu">羊祜之棋，全賴杜預爲之終局；杜預之棋，又虧張華爲之幫局。而孫皓之棋，乃於是結局矣。伐吳之事，又於此一緊。</span>即出升殿，命鎮南大將軍杜預爲大都督，引兵十萬，出江陵；鎮東大將軍、琅琊王司馬冑，出塗中；征東大將軍王渾，出橫江；建威將軍王戎，出武昌；平南將軍胡奮，出夏口。各引兵五萬，皆聽預調用。<span class="jiazhu">以上是五路陸兵。</span>又遣龍驤將軍王浚、廣武將軍唐彬，浮江東下，水陸兵二十餘萬，戰船數萬艘。<span class="jiazhu">以上是二路水兵。</span>又令冠南將軍楊濟，出屯襄陽，節制諸路人馬。<span class="jiazhu">如平蜀之有衛瓘監軍。</span>
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	早有消息報入東吳。吳主皓大慌，急召丞相張悌、司徒何植、司空膝循，計議退兵之策。悌奏曰：「可令車騎將軍伍延爲都督，進兵江陵，迎敵杜預；驃騎將軍孫歆進兵拒夏口等處軍馬。臣敢爲軍師，領左將軍沈瑩、右將軍諸葛靚，引兵十萬，出兵牛渚，接應諸路軍馬。」<span class="jiazhu">吳兵只三路。</span>皓從之，遂令張悌引兵去了。皓退入後宮，不安憂色。幸臣中常侍岑昏問其故。皓曰：「晉兵大至，諸路已有兵迎之；爭奈王浚率兵數萬，戰船齊備，順流而下，其鋒甚銳，朕因此憂也。」昏曰：「臣有一計，令王浚之舟，皆爲齏粉矣。」皓大喜，遂問其計。岑昏奏曰：「江南多鐵，可打連環索百餘條，長數百丈，每環重二三十斤，於沿江緊要去處橫截之。再造鐵錐數萬，長丈餘，置於水中。若晉船乘風而來，逢錐則破，豈能渡江也？」<span class="jiazhu">岑昏獻計雖是下策，猶勝於黃皓之請師婆也。○東吳前幾番禦敵都是用火，此一番禦敵卻是用金。</span>皓大喜，傳令撥匠工於江邊連夜造成鐵索、鐵錐，設立停當。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	卻說晉都督杜預，兵出江陵，令牙將周旨引水手八百人，乘小舟暗渡長江，<span class="jiazhu">鄧艾使人偷越山嶺，杜預使人暗渡長江，前後仿佛相似。</span>夜襲樂鄉，多立旌旗於山林之處，日則放炮擂鼓，夜則各處舉火。旨領命，引眾渡江，伏於巴山。次日，杜預領大軍水陸并進。前哨報導：「吳主遣伍延出陸路，陸景出水路，<span class="jiazhu">陸景一路又在此處初出，敘法參差。</span>孫歆爲先鋒：三路來迎。」杜預引兵前進，孫歆船早到。兩兵初交，杜預便退。歆引兵上岸，迤邐追時，不到二十里，一聲炮響，四面晉兵大至，吳兵急回。杜預乘勢掩殺，吳兵死者不計其數。孫歆奔到城邊，周旨八百軍混雜於中，就城上舉火。歆大驚曰：「北來諸軍乃飛渡江也！」<span class="jiazhu">杜預巴山之兵，與鄧艾陰平之兵，仿佛相似。</span>急欲退時，被周旨大喝一聲，斬於馬下。<span class="jiazhu">了卻吳兵第二路。</span>陸景在船上，望見江南岸上一片火起，巴山上風飄出一面大旗，上書「晉鎮南大將軍杜預」。<span class="jiazhu">杜預渡江，卻在陸景眼中敘出，倍覺聲勢。</span>陸景大驚，欲上岸逃命，被晉將張尚馬到斬之。<span class="jiazhu">了卻陸景。</span>伍延見各軍皆敗，乃棄城走，被伏兵捉住，縛見杜預。預曰：「留之無用。」叱令武士斬之。<span class="jiazhu">了卻吳兵第一路。</span>遂得江陵。於是沅、湘一帶，直抵廣州諸郡，守令皆望風齎印而降。<span class="jiazhu">省筆之法。</span>預令人持節安撫，秋毫無犯。遂進兵攻武昌，武昌亦降。杜預軍威大振，遂大會諸將，共議取建業之策。<span class="jiazhu">如鄧艾之取成都。</span>胡奮曰：「百年之寇，未可盡服。方今春水泛漲，難以久住。可俟來春，更爲大舉。」<span class="jiazhu">如田續之阻鄧艾。○伐吳之事又於此一寬，此第四層曲折。</span>預曰：「昔樂毅濟西一戰而并強齊，今兵威大振，如破竹之勢，數節之後，皆迎刃而解，無復有著手處也。」<span class="jiazhu">事如破竹，文亦如破竹。</span>遂馳檄約會諸將，一齊進兵，攻取建業。<span class="jiazhu">伐吳之事又於此一緊。</span>時龍驤將軍王浚率水兵順流而下。前哨報說：「吳人造鐵索，沿江橫截；又以鐵錐置於水中爲準備。」浚大笑，遂造大筏數十方，上縛草爲人，披甲執杖，立於周圍，順水放下。<span class="jiazhu">江中草人乃孔明所以借箭者，不意此事反爲北軍所用。</span>吳兵見之，以爲活人，望風先走。暗錐著筏，盡提而去。又於筏上作大炬，長十餘丈，大十餘圍，以麻油灌之，但遇鐵索，燃炬燒之，須臾皆斷。<span class="jiazhu">東吳欲用金克水，王浚卻用火克金。</span>兩路從大江而來。所到之處，無不克勝。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	卻說東吳丞相張悌，令左將軍沈瑩、右將軍諸葛靚，來迎晉兵。瑩謂靚曰：「上流諸軍不作提防，吾料晉軍必至此，宜盡力以敵之。若幸得勝，江南自安。今渡江與戰，不幸而敗，則大事去矣。」靚曰：「公言是也。」言未畢，人報晉兵順流而下，勢不可當。二人大驚，慌來見張悌商議。靚謂悌曰：「東吳危矣，何不遁去？」<span class="jiazhu">方知答應沉瑩乃是勉強。</span>悌垂泣曰：「吳之將亡，賢愚共知；今若君臣皆降，無一人死於國難，不亦辱乎！」<span class="jiazhu">此處若無死難之人，不獨吳國無氣色，即書中煞尾亦無氣色。</span>諸葛靚亦垂泣而去。張悌與沉瑩揮兵抵敵，晉兵一齊圍之。周旨首先殺入吳營。張悌獨奮力搏戰，死於亂軍之中。沈瑩被周旨所殺。<span class="jiazhu">了卻吳兵第三路。</span>吳兵四散敗走。後人有詩贊張悌曰：
</p>
<p class="margin2" id="p27"><a class="gg-link" href="#p27" onclick="return changeColor(this);"></a>
	杜預巴山見大旗，江東張悌死忠時。<br/>
	已拚王氣南中盡，不忍偷生負所知。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	卻說晉兵克了牛渚，深入吳境。王浚遣人馳報捷音，晉主炎聞知大喜。賈充奏曰：「吾兵久勞於外，不服水土，必生疾病。宜召軍還，再作後圖。」<span class="jiazhu">伐吳之事又於此一寬，此第五層曲折。○以上凡作五番頓跌，出人意外。</span>張華曰：「今大兵已入其巢，吳人膽落，不出一月，孫皓必擒矣。若輕召還，前攻盡廢，誠可惜也。」<span class="jiazhu">棋局可以不完，兵局不可不完。</span>晉主未及應，賈充叱華曰：「汝不省天時地利，欲妄邀功績，困弊士卒，雖斬汝不足以謝天下！」<span class="jiazhu">賈充更無他長，但會相幫弒君耳。</span>炎曰：「此是朕意，華但與朕同耳，何必爭辯！」忽報杜預馳表到。晉主視表，亦言宜急進兵之意。晉主遂不復疑，竟下征進之命。<span class="jiazhu">伐吳之事，又於此一緊。</span>王浚等奉了晉主之命，水陸并進，風雷鼓動，吳人望旗而降。吳主皓聞之，大驚失色。諸臣告曰：「北兵日近，江南軍民不戰而降，將如之何？」皓曰：「何故不戰？」眾對曰：「今日之禍，皆岑昏之罪，請陛下誅之。臣等出城決一死戰。」皓曰：「量一中貴，何能誤國？」眾大叫曰：「陛下豈不見蜀之黃皓乎！」<span class="jiazhu">姜維以黃皓比張讓，吳人又以岑昏比黃皓，三人正是一般。</span>遂不待吳主之命，一齊擁入宮中，碎割岑昏，生啖其肉。陶浚奏曰：「臣領戰船皆小，願得二萬兵乘大船以戰，自足破之。」皓從其言，遂撥禦林諸軍與陶浚上流迎敵。前將軍張象，率水兵下江迎敵。二人部兵正行，不想西北風大起，<span class="jiazhu">此時東風不可復借矣。</span>吳兵旗幟，皆不能立，盡倒豎於舟中；兵卒不肯下船，四散奔走，只有張象數十軍待敵。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	卻說晉將王浚，揚帆而行，過三山，舟師曰：「風波甚急，船不能行；且待風勢少息行之。」浚大怒，拔劍叱之曰：「吾目下欲取石頭城，何言住耶！」遂擂鼓大進。<span class="jiazhu">若避險峻，不能取蜀；若畏風波，何以取吳？</span>吳將張象引從軍請降。浚曰：「若是真降，便爲前部立功。」象回本船，直至石頭城下，叫開城門，接入晉兵。孫皓聞晉兵已入城，欲自刎。中書今胡沖、光祿勳薛瑩奏曰：「陛下何不效安樂公劉禪乎？」皓從之，亦輿櫬自縛，率諸文武，詣王浚軍前歸降。<span class="jiazhu">剝面鑿眼之威何處去了。</span>浚釋其縛，焚其櫬，以王禮待之。唐人有詩歎曰：
</p>
<p class="margin2" id="p30"><a class="gg-link" href="#p30" onclick="return changeColor(this);"></a>
	西晉樓船下益州，金陵王氣黯然收。<br/>
	千尋鐵鎖沉江底，一片降旗出石頭。<br/>
	人世幾回傷往事，山形依舊枕寒流。<br/>
	今逢四海爲家日，故壘蕭蕭蘆荻秋。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	於是東吳四州，八十三郡，三百一十三縣，戶口五十二萬三千，官吏三萬二千，兵二十三萬，男女老幼二百三十萬，米穀二百八十萬斛，舟船五千餘艘，後官五千餘人，皆歸大晉。<span class="jiazhu">令人追想孫策破劉繇時。</span>大事已定，出榜安民，盡封府庫倉廩。次日，陶浚兵不戰自潰。琅琊王司馬冑并王戎大兵皆至，見王浚成了大功，心中忻喜。次日，杜預亦至，大犒三軍，開倉賑濟吳民。於是吳民安堵。惟有建平太守吾彥，拒城不下。聞吳亡，乃降。<span class="jiazhu">如蜀之有霍戈。</span>王浚上表報捷。朝廷聞吳已平，君臣皆賀上壽。晉主執杯流涕曰：「此羊太傅之功也，惜其不親見之耳！」<span class="jiazhu">此杯亦是墮淚杯。</span>驃騎將軍孫秀退朝，向南而哭曰：「昔討逆壯年，以一校尉創立基業；今孫皓舉江南而棄之！悠悠蒼天，此何人哉！」<span class="jiazhu">此數語抵一篇「麥秀」之歌。</span>
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	卻說王浚班師，遷吳主皓赴洛陽面君。皓登殿稽首以見晉帝。<span class="jiazhu">此是青蓋入洛陽矣。</span>帝賜坐曰：「朕設此座以待卿久矣。」皓對曰：「臣於南方，亦設此座以待陛下。」<span class="jiazhu">孫皓應對捷於劉禪，然只是南人輕薄嘴耳。</span>帝大笑。賈充問皓曰：「聞君在南方，每鑿人眼目，剝人面皮，此何等刑耶？」皓曰：「人臣弒君及奸佞不忠者，則加此刑耳。」<span class="jiazhu">明明道著下官。</span>充默然甚愧。帝封皓爲歸命侯，子孫封中郎，隨降宰輔皆封列侯。丞相張悌陣亡，封其子孫。封王浚爲輔國大將軍。其餘各加封賞。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	自此三國歸於晉帝司馬炎，爲一統之基矣。<span class="jiazhu">一部大書，此一句是總結。</span>此所謂「天下大勢，合久必分，分久必合」者也。<span class="jiazhu">直應轉首回起語，真一部如一句。</span>後來後漢皇帝劉禪亡於晉泰康七年，魏主曹奐亡於太康元年，吳主孫皓亡於太康四年，皆善終。<span class="jiazhu">不以司馬炎作結，仍以三國之主作結，方是<span class="shu-ming">三國志</span>煞尾。</span>後人有古風一篇，以敘其事曰：
</p>
<p class="margin2" id="p34"><a class="gg-link" href="#p34" onclick="return changeColor(this);"></a>
	高祖提劍入咸陽，炎炎紅日升扶桑。<br/>
	光武龍興成大統，金烏飛上天中央。<br/>
	哀哉獻帝紹海宇，紅輪西墜咸池傍。<br/>
	何進無謀中貴亂，涼州董卓居朝堂。<br/>
	王允定計誅逆黨，李傕郭汜興刀槍。<br/>
	四方盜賊如蟻聚，六合奸雄皆鷹揚。<br/>
	孫堅孫策起江左，袁紹袁術興河梁。<br/>
	劉焉父子據巴蜀，劉表軍旅屯荊襄。<br/>
	張燕張魯霸南鄭，馬騰韓遂守西涼。<br/>
	陶謙張繡公孫瓚，各逞雄才占一方。<br/>
	曹操專權居相府，牢籠英俊用文武。<br/>
	威挾天子令諸侯，總領貔貅鎮中土。<br/>
	樓桑玄德本皇孫，義結關張願扶主。<br/>
	東西奔走恨無家，將寡兵微作羈旅。<br/>
	南陽三顧情何深，臥龍一見分寰宇。<br/>
	先取荊州後取川，霸業圖王在天府。<br/>
	嗚呼三載逝升遐，白帝託孤堪痛楚！<br/>
	孔明六出祁山前，願以只手將天補。<br/>
	何期歷數到此終，長星半夜落山塢！<br/>
	姜維獨憑氣力高，九伐中原空劬勞。<br/>
	鍾會鄧艾分兵進，漢室江山盡屬曹。<br/>
	丕睿芳髦纔及奐，司馬又將天下交。<br/>
	受禪臺前雲霧起，石頭城下無波濤。<br/>
	陳留歸命與安樂，王侯公爵從根苗。<br/>
	紛紛世事無窮盡，天數茫茫不可逃。<br/>
	鼎足三分已成夢，後人憑弔空牢騷。
</p>
<p class="jiazhu" id="p35"><a class="gg-link" href="#p35" onclick="return changeColor(this);"></a>
	此一篇古風，將全部事蹟隱括其中，而末二語以一「夢」字、一「空」字結之，正與首回詞中之意相合。一部大書以詞起，以詩收，絕妙筆法。
</p>
</div></body></html>