<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百四回　隕大星漢丞相歸天　見木像魏都督喪膽</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu7">
	第一百零四回　隕大星漢丞相歸天
	見木像魏都督喪膽
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	或疑武侯有靈異之術，如八陣圖、木牛流馬之類，幾於神矣，仙矣，而終不免於一死者，何也？曰：武侯非左慈、李意之比也。長生不死，爲出世之神仙；有生有死，爲入世之聖賢。學聖賢則不失爲真實，學神仙則多至於妖妄。武侯不以神仙之不可知者，示天下以可疑；正以聖賢之無不可知者，示天下以可法耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	曹操、司馬懿之爲相，與諸葛武侯之爲相，其總攬朝政相似也，其獨握兵權相似也，其神機妙算爲眾推服，又相似也。而或則篡，而或則忠者，一則有私，一則無私；一則爲子孫計，一則不爲子孫計故也。操之臨終，必囑曹丕；懿之臨終，必囑師、昭。而武侯不然。其行丞相事，則託之蔣琬、費禕矣；其行大將軍事，則付之姜維矣。而諸葛瞻、諸葛尚，曾不與焉。自桑八百株、田十五頃而外，更無一事以增家慮，則出將入相之孔明，依然一彈琴把膝之孔明耳。原其初心，本欲俟功成之後，爲泛湖之范蠡，辟穀之張良，而無如事之未終，乃卒於五丈原之役。嗚呼！有人如此，尚得於功名富貴中求之哉！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	五丈原之役，所以踐「死而後己」之一語也。而有死而不已者：後事有所託，則九伐中原將自此而始；前事有所承，則六出祁山不自此而止也。又有死而不死者：蜀人之思孔明，皆有一未死之孔明在其心；魏人之畏孔明，如有一未死之孔明在其目也。豈獨當日之刻像於車中者爲然哉！後世之慕義者，讀<span class="shu-ming">出師</span>二表，無不欷歔慷慨，想見其爲人。則雖謂武侯至今未嘗死，至今未嘗已焉可也。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	死爲定數，而武侯有不欲死之心，何也？曰：念託孤之任重，則不可以死；念嗣君之才劣，則不可以死；外顧敵之未滅，而內顧諸臣更無一人堪與我匹者，則又不可以死。不可以死而死，此武侯所以不欲死也。雖然，人事已盡，則亦可以無憾於死。無憾於死，則不可死者其心，而可以死者其事也。老泉以不可死者責管仲，而獨不能以此責武侯。則武侯之死，殆賢於管仲多矣。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	管仲尊周，有撥亂之風；樂毅存燕，有繼絕之力。武侯自比管、樂，特以撥亂繼絕之意自寓耳。而武侯之才與品，有非管、樂之所能及者。其用兵，則年小之子牙也；其輔主，則異姓之公旦也；至其出處大綱，又與伊尹最相仿佛。如先識三分，非先覺乎？躬耕南陽，非樂道乎？三顧而出，非三聘之幡然乎？鞠躬盡瘁，非自任以天下之重乎？兄弟各事一國，而天下不以爲疑，非猶五就湯五就桀之跡乎？專國十二年，而後主不以爲偏，非猶遷桐宮癈太甲之事乎？始之不求聞達，依然千駟弗視之心；繼之誓願討賊，無異一夫不獲之恥：三代以後，一人而已。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說姜維見魏延踏滅了燈，心中忿怒，拔劍欲殺之。孔明止之曰：「此吾命當絕，非文長之過也。」維乃收劍。孔明吐血數口，臥倒床上，謂魏延曰：「此是司馬懿料吾有病，故令人來試探虛實。汝可急出迎敵。」<span class="jiazhu">抱病若此，料事到底如神。</span>魏延領命，出帳上馬，引兵殺出寨來。夏侯霸見了魏延，慌忙引軍退走。延追趕二十餘裏方回。孔明令魏延自回本寨把守。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	姜維入帳，直至孔明榻前問安。孔明曰：「吾本欲竭忠盡力，恢復中原，重興漢室。奈天意如此，吾旦夕將死。吾平生所學，已著書二十四篇，計十萬四千一百一十二字，內有八務、七戒、六恐、五懼之法。<span class="jiazhu">務居其一，戒、恐、懼居其三，可見用兵之道貴在小心。</span>吾遍觀諸將，無人可授，獨汝可傳我書。切勿輕忽！」維哭拜而受。孔明又曰：「吾有『連弩』之法，不曾用得。其法矢長八寸，一弩可發十矢，皆畫成圖本。汝可依法造用。」<span class="jiazhu">爲後文射魏兵伏線。</span>維亦拜受。孔明又曰：「蜀中諸道皆不必多憂；惟陰平之地切須仔細。此地雖險峻，久必有失。」<span class="jiazhu">爲後文鄧艾入川伏線。</span>又喚馬岱入帳，附耳低言，授以密計；囑曰：「我死之後，汝可依計行之。」<span class="jiazhu">爲後文斬魏延伏線。</span>岱領計而出。少頃，楊儀入。孔明喚至榻前，授與一錦囊，密囑曰：「我死，魏延必反，待其反時，汝與臨陣方開此囊。那時自有斬魏延之人也。」<span class="jiazhu">爲後文臨陣見馬岱伏線。</span>孔明一一調度已畢，便昏然而倒，至晚方蘇，便連夜表奏後主。後主聞奏大驚，急命尚書李福星夜至軍中問安，兼詢後事。李福領命，趲程赴五丈原，入見孔明，傳後主之命。問安畢，孔明流涕曰：「吾不幸中道喪亡，虛費國家大事，得罪於天下。我死後，公等宜竭忠輔主。國家舊制，不可改易。吾所用之人，亦不可輕廢。<span class="jiazhu">周公曰：『厥若彝及撫事如子。』伊尹曰：『無以辨言亂舊政。』同此意也。</span>吾兵法皆授與姜維，他自能繼吾之志，爲國家出力。<span class="jiazhu">爲後九伐中原伏線。</span>吾命已在旦夕，當即有遺表上奏天子也。」李福領了言語，匆匆辭去。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	孔明強支病體，令左右扶上小車，出寨遍觀各營，自覺秋風吹面，徹骨生寒。<span class="jiazhu">寫盡病軀，妙在「自覺」二字。</span>乃長嘆曰：「再不能臨陣討賊矣！悠悠蒼天，曷此其極！」<span class="jiazhu">千古以下，同此悲憤。○宗澤臨終大呼「過河」者三，又高吟「出師未捷身先死，長使英雄淚滿襟」之句，蓋亦以諸葛武侯自況也。</span>嘆息良久。回到帳中，病轉沉重，乃喚楊儀吩咐曰：「王平、廖化、張嶷、張翼、吳懿等，皆忠義之士，久經戰陣，多負勤勞，堪可委用。<span class="jiazhu">前對李福止言姜維，此對楊儀并及數人。</span>我死之後，凡事俱依舊法而行。<span class="jiazhu">前與李福言者，是國法；此與楊儀言者，是軍法。</span>緩緩退兵，不可急驟。汝深通謀略，不必多囑。姜伯約智勇足備，可以斷後。」<span class="jiazhu">囑楊儀，亦重托姜維。</span>楊儀泣拜受命。孔明令取文房四寶，於榻上手書遺表，以達後主。表略曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	伏聞生死常有，難逃定數；死之將至，願盡愚忠：臣亮賦性愚拙，遭時艱難，分符擁節，專掌鈞衡，興師北伐，未獲成功；何期病入膏肓，命垂旦夕；不及終事陛下，飲恨無窮！伏願陛下清心寡欲，約己愛民，達孝道於先皇，布仁恩於宇下。提拔幽隱，以進賢良；屏斥奸邪，以厚風俗。<span class="jiazhu">即親賢臣、遠小人之意。</span>臣家有桑八百株，田十五頃，子弟衣食，自有餘饒。至於臣有外任，隨身所需，悉仰於官，不別治生產。臣死之日，不使內有餘帛，外有餘財，以負陛下也。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	孔明寫畢，又囑楊儀曰：「吾死之後，不可發喪。可作一大龕，將吾屍坐於龕中；以米七粒，放吾口內；腳下用明燈一盞；軍中安靜如常，切勿舉哀，則將星不墜。吾陰魂更自起鎮之。<span class="jiazhu">神奇之極。</span>司馬懿見將星不墜，必然驚疑。吾軍可令後寨先行，然後一營一營緩緩而退。若司馬懿來追，汝可布成陣勢，回旗反鼓。等他來到，卻將我先時所雕木像，安於車上，推出軍前，令大小將士，分列左右。懿見之必驚走矣。」<span class="jiazhu">前用木牛、木馬，今又用木人，何先生之善能驅使草木也？</span>楊儀一一領諾。是夜孔明令人扶出，仰觀北斗，遙指一星曰：「此吾之將星也。」<span class="jiazhu">奇絕。</span>眾視之，見其色昏暗，搖搖欲墜。孔明以劍指之，口中念咒。<span class="jiazhu">更是神奇之極。</span>咒畢，急回帳時，不省人事。眾將正慌亂間，忽尚書李福又至，見孔明昏絕，口不能言，乃大哭曰：「我誤國家之大事也！」須臾，孔明復醒，<span class="jiazhu">又奇。</span>開目遍視，見李福立於榻前。孔明曰：「吾已知公復來之意。」<span class="jiazhu">奇絕。</span>福謝曰：「福奉天子命，問丞相百年之後，誰可任大事者。適因匆遽，失於諮請，故復來耳。」孔明曰：「吾死之後，可任大事者：蔣公琰其宜也。」福曰：「公琰之後，誰可繼之？」孔明曰：「費文偉可繼之。」福又問：「文偉之後，誰當繼者？」孔明不答。<span class="jiazhu">費禕之後，漢祚亦終矣。先生所以不答。</span>眾將近前視之，已薨矣。時建興十二年秋八月二十三日也，壽五十四歲。後杜工部有詩歎曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	長星昨夜墜前營，訃報先生此日傾。<br/>
	虎帳不聞施號令，麟臺唯顯著勳名。<br/>
	空餘門下三千客，辜負胸中十萬兵。<br/>
	好看綠陰清晝裏，於今無復雅歌聲！
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	白樂天亦有詩曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	先生晦跡臥山林，三顧那逢聖主尋。<br/>
	魚到南陽方得水，龍飛天漢便爲霖。<br/>
	託孤既盡殷勤禮，報國還傾忠義心。<br/>
	前後出師遺表在，令人一覽淚沾襟。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	初，蜀長水校尉廖立，自謂才名宜爲孔明之副，嘗以職位閒散，怏怏不平，怨謗無已。於是孔明廢之爲庶人，徙之汶山。及聞孔明亡，乃垂泣曰：「吾終爲左衽矣！」李嚴聞之，亦大哭病死。蓋嚴嘗望孔明復收己，得自補前過；度孔明死後，人不能用之故也。<span class="jiazhu">管仲奪伯氏駢邑三百，沒齒無怨言。夫無怨已難矣！今廢之，黜之，而又爲之泣，爲之死；孔明之得此於廖、李兩人者，更不易也。○忙中忽夾敘此二事，絕有筆力。</span>後元微之有贊孔明詩曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	撥亂扶危主，殷勤受託孤。<br/>
	英才過管樂，妙策勝孫吳。<br/>
	凜凜出師表，堂堂八陣圖。<br/>
	如公全盛德，應歎古今無！
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	是夜，天愁地慘，月色無光，孔明奄然歸天。姜維、楊儀遵孔明遺命，不敢舉哀，依法成殮，安置龕中，令心腹將卒三百人守護；隨傳密令，使魏延斷後，各處營寨一一退去。<span class="jiazhu">以下按過蜀將一邊，再敘魏將一邊。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說司馬懿夜觀天文，見一大星赤色，光芒有角，<span class="jiazhu">星有角，大奇。</span>自東北方流於西南方，墜於蜀營內，三投再起，<span class="jiazhu">此是孔明神通。</span>隱隱有聲。<span class="jiazhu">星有聲，大奇。</span>懿驚喜曰：「孔明死矣！」<span class="jiazhu">既驚又喜，寫仲達忌孔明之甚。</span>即傳令起大兵追之。方出寨門，忽又疑慮曰：「孔明善會六丁六甲之法，今見我久不出戰，故以此術詐死，誘我出耳。今若追之，必中其計。」<span class="jiazhu">既喜又疑，寫仲達畏孔明之甚。</span>遂復勒馬回寨不出，只令夏侯霸暗引數十騎，往五丈原山僻哨探消息。<span class="jiazhu">以下按過魏將，再敘蜀兵。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說魏延在本寨中，夜作一夢，夢見頭上忽生二角，<span class="jiazhu">武侯既死，而其星有角；魏延未死，而其頭夢角。亦閑閑相對。</span>醒來甚是疑異。次日，行軍司馬趙直至，延請入問曰：「久知足下深明<span class="shu-ming">易</span>理。吾夜夢頭生二角，不知主何凶吉？煩足下爲我決之。」趙直想了半晌，答曰：「此大吉之兆：麒麟頭上有角，蒼龍頭上有角，乃變化飛騰之象也。」<span class="jiazhu">總之要反，則是頭上生出角耳。</span>延大喜曰：「如應公言，當有重謝。」直辭去，行不數里，正遇尚書費禕。禕問何來。直曰：「適至魏文長營中，文長夢頭生角，令我決其吉凶。此本非吉兆，但恐直言見怪，因以麒麟蒼龍解之。」禕曰：「足下何以知非吉兆？」直曰：「角之字形，乃『刀』下『用』也。今頭上用刀，其凶甚矣！」<span class="jiazhu">預爲後文之兆。</span>依曰：「君且勿洩漏。」直別去。費禕至魏延寨中，摒退左右，告曰：「昨夜三更，丞相已辭世矣。臨終再三囑付，令將軍斷後，以當司馬懿，緩緩而退，不可發喪。今兵符在此，便可起兵。」延曰：「何人代理丞相之大事？」<span class="jiazhu">此句便有不肯相下之意。</span>禕曰：「丞相一應大事，盡託與楊儀；用兵密法皆授與姜伯約。此兵符乃楊儀之令也。」<span class="jiazhu">聞此數語，宜其不服。</span>延曰：「丞相雖亡，吾今現在。楊儀不過一長史，安能當此大任？他只宜扶柩入川安葬。我自率大兵攻司馬懿，務要成功。豈可因丞相一人，而廢國家大事耶？」<span class="jiazhu">不說投魏，只說伐魏；不說不肯聽令，只說不宜回兵，以漸而來。</span>禕曰：「丞相遺令教且暫退，不可有違。」延怒曰：「丞相當時若依我計，取長安久矣！<span class="jiazhu">此是不服武侯。○遙應初出祁山時事。</span>吾今官任前將軍、征西大將軍、南鄭侯，<span class="jiazhu">好貨。</span>安肯與長史斷後！」<span class="jiazhu">此是不服楊儀。</span>禕曰「將軍之言雖是，然不可輕動，令敵人恥笑。待吾往見楊儀，以利害說之，令彼將兵權讓與將軍，何如？」<span class="jiazhu">費禕詭詞以對，極爲得體。</span>延依其言。禕辭延出寨，急到大寨見楊儀，具述魏延之語。儀曰：「丞相臨終，曾密囑我曰：『魏延必有異志。』今我以兵符往，實欲探其心耳。今果應丞相之言。吾自令伯約斷後可也。」於是楊儀領兵扶柩先行，令姜維斷後；依孔明遺令，徐徐而退。<span class="jiazhu">此處楊儀、魏延，又分做兩邊寫。</span>魏延在寨中，不見費禕來回覆，心中疑惑，乃令馬岱引十數騎往探消息。回報曰：「後軍乃姜維總督，前軍大半退入谷中去了。」延大怒曰：「豎儒安敢欺我！我必殺之！」因顧謂岱曰：「公肯相助否？」岱曰：「某亦素恨楊儀，今願助將軍攻之。」<span class="jiazhu">此是孔明所教，卻不敘明，令讀者自知。</span>延大喜，即拔寨引本部兵望南而行。<span class="jiazhu">以下按過蜀將一邊，再敘魏營一邊。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說夏侯霸引軍至五丈原看時，不見一人，急回報司馬懿曰：「蜀兵已盡退矣。」懿跌足曰：「孔明真死矣！可速追之！」夏侯霸曰：「都督不可輕追。當令偏將先往。」<span class="jiazhu">又是一個怕的。</span>懿曰：「此番須吾自行。」遂引兵同二子一齊殺奔五丈原來；吶喊搖旗，殺入蜀寨時，果無一人。<span class="jiazhu">只好在無人處耀武揚威，想因孔明死後，特到營中來嚇鬼淨宅耳。</span>懿顧二子曰：「汝急催兵趕來，吾先引軍前進。」於是司馬師、司馬昭在後催軍；懿自引軍當先，追到山腳下，望見蜀兵不遠，乃奮力追趕。忽然山后一聲炮響，喊聲大震，只見蜀兵俱回旗返鼓，樹影中飄出中軍大旗，上書一行大字曰「漢丞相武鄉侯諸葛亮」。<span class="jiazhu">此是銘旌耳。猶認作帥旗，可發一笑。</span>懿大驚失色。定睛看時，只見中軍數十員上將，擁出一輛四輪車來，車上端坐孔明，綸巾羽扇，鶴氅皂絛。<span class="jiazhu">寫司馬懿先見旗，後見像，吃驚不小。</span>懿大驚曰：「孔明尚在！吾輕入重地，墮其計矣！」急勒回馬便走。背後姜維大叫：「賊將休走！你中了我丞相之計也。」魏兵魂飛魄散，棄甲丟盔，拋戈撇戟，各逃性命，自相踐踏，死者無數。<span class="jiazhu">畏蜀如虎。見死虎亦認作生虎，可發一笑。</span>司馬懿奔走了五十餘里，背後兩員魏將趕上，扯住馬嚼環叫曰：「都督勿驚。」懿用手摸頭曰：「我有頭否？」<span class="jiazhu">驚極逼出趣語。○如無頭尚然會走，則隕星安得便死！</span>二將曰：「都督休怕，蜀兵去遠了。」懿喘息半晌，神色方定；睜目視之，乃夏侯霸、夏侯惠也；<span class="jiazhu">被死人嚇怕，連活人也幾乎不認得。</span>乃徐徐按轡，與二將尋小路奔歸本寨，使眾將引兵四散哨探。過了兩日，鄉民奔告曰：「蜀兵退入谷中之時，哀聲震地，軍中揚起白旗：孔明果然死了，止留姜維引一千兵斷後。前日車上之孔明，乃木人也。」<span class="jiazhu">人如孔明，雖木人可當活人；不似今人，活人卻像木人也。</span>懿歎曰：「吾能料其生，不能料其死也！」<span class="jiazhu">解嘲語，然而顏汗矣。</span>因此蜀中人諺曰：「死諸葛能走生仲達。」<span class="jiazhu">武侯原是如生，仲達幾乎嚇死，直可謂之生諸葛走死仲達耳。</span>後人有詩歎曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	長星半夜落天樞，奔走還疑亮未殂。<br/>
	關外至今人冷笑，頭顱猶問有和無！
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	司馬懿知孔明死信已確，乃復引兵追趕。<span class="jiazhu">無恥。</span>行到赤岸坡，見蜀兵已去遠，乃引還，顧謂眾將曰：「孔明已死，我等皆高枕無憂矣！」<span class="jiazhu">可知以前卻是夜眠不貼席也。</span>遂班師回。一路上見孔明安營下寨之處，前後左右，整整有法，懿歎曰：「此天下奇才也！」<span class="jiazhu">又在武侯死後補寫武侯。</span>於是引兵回長安，分調眾將，各守隘口。懿自回洛陽面君去了。<span class="jiazhu">以下按過魏兵，再敘蜀事。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說楊儀、姜維排成陣勢，緩緩退入棧閣道口，然後更衣發喪，揚幡舉哀。蜀軍皆撞跌而哭，至有哭死者。<span class="jiazhu">使人畏威易，使人懷德難。孔明何以得此於蜀軍哉！</span>蜀兵前隊正回到棧閣道口，忽見前面火光沖天，喊聲震地，一彪軍攔路。<span class="jiazhu">故作驚人之筆。</span>眾將大驚，急報楊儀。正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	已見魏營諸將去，不知蜀地甚兵來。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	未知來者是何處軍馬，且看下文分解。
</p>
</div></body></html>