<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百十三回　丁奉定計斬孫綝　姜維鬭陣破鄧艾</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu8">
	第一百一十三回　丁奉定計斬孫綝
	姜維鬥陣破鄧艾
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	天之報惡人，有報之奇者，有報之正者。曹丕以臣廢君，而司馬師亦以臣廢君，此如其事以報之者也，報之奇者也；孫綝以臣廢君，而孫休乃以君滅臣，此反其事以報之者也，報之正者也。天以爲報之奇者不可訓，則還以報之正者訓天下而已矣。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	吳之有孫綝，猶魏之有曹爽也。而司馬懿以異姓去宗室，而政不復歸於曹；丁奉亦以異姓去宗室，而政猶歸於孫，則何也？孫峻之後有孫綝，猶司馬懿之後有師、昭也。毋丘儉、諸葛誕以起兵討師、昭而不勝，丁奉、張布以杯酒殺孫綝而有餘，則又何也？曰：魏之得國也以篡，吳之得國也不以篡，故魏之將滅，天必假手於其臣；而吳之將滅，天不必假手於其臣耳。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	獻帝謀誅權臣，而一泄於國舅董承，再泄於國丈伏完，有兩事焉。若曹芳託國丈而事泄，止如漢之一事也；孫亮則因國舅以及國丈而事泄，是一事而合漢之兩事也。且伏完爲後父，而張緝亦爲後父；董承受血詔，而張緝亦受血詔：則以魏之一人，兼爲漢之兩人。董承不必有父，而全紀有父；伏完不必有兒，而全尚有兒：則又以漢之兩家，并爲吳之一家。讀<span class="shu-ming">三國</span>者，讀至後幅，有與前事相犯，而讀之更無一毫相犯。愈出愈幻，豈非今古奇觀。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	雍糾之妻，祭仲之女也，而以父殺夫非也；盧蒲癸之妻，慶舍之女也，而以夫殺父亦非也。況全尚之妻，乃以兄之故而殺其夫，又以兄之故而并殺其子乎？然君子不責全尚之妻，而責全尚，何也？國家之事而謀及婦人，宜其敗也。知其必敗，不可以學雍糾；即幸而不至於敗，不可以學盧蒲癸。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	孫亮知黃門之小過，而劉禪不能識黃門之大奸；孫休知鄰國之是非，而劉禪不能知本國之得失。先主之後人，不及孫權之後人遠矣。作者合而敘之，使人於相形之下，見其短長云。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	吳主以蜀有內待之亂，而特使人以敵國之外患警之，此絕妙鬥筍處，亦絕妙伏線處。何謂鬥筍？姜維因外患而動，則伐魏之筍，於此鬥也。何謂伏線？姜維因內侍而歸，則班師之線，又如此伏也。敘事作文，如此結構，可謂匠心。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	武侯以出祁山而勝，姜維亦以出祁山而勝。姜維能繼武侯，則姜維之六伐中原，即謂是武侯之七出祁山可也。且其事多有仿佛者：武侯與仲達鬥陣法，姜維亦與鄧艾鬥陣法；而武侯鬥陣只是一番，姜維鬥陣卻有兩番。鄧艾鬥陣是真，即以鬥陣破之；司馬望鬥陣是假，又不必以鬥陣破之：則姜維又得武侯之意而化之矣。武侯好布八門陣，姜維好布長蛇陣。武侯布八門陣於祁山，先有魚腹浦邊之石以爲之端；姜維布長蛇陣於祁山，先有天水城外之火以爲之端。陸遜不遇黃承彥必亡，鄧艾不得司馬望亦必死。一樣驚人，一樣出色。每見讀<span class="shu-ming">三國志</span>者，謂武侯死後便不堪寓目，今試觀此篇，與武侯存日豈有異哉？
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	司馬懿用反間之計退武侯，鄧艾亦用反間之計退姜維，誠前後一轍矣。然司馬懿即以蜀人苟安爲反間，是以蜀間蜀；鄧艾必使魏人黨均行反間，是以魏間蜀也。顯使蜀中無黃皓，魏即遣百黨均，亦何益哉？然則鄧艾之計，仍謂之以蜀間蜀也可。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說姜維恐救兵到，先將軍器車仗一應軍需，步兵先退，然後將馬軍斷後。細作報知鄧艾。艾笑曰：「姜維知大將軍到，故先退去。不必追之，追則中彼之計也。」乃令人哨探，回報果然駱谷狹窄之處，堆積柴草，准被要燒追兵。<span class="jiazhu">積草燒追兵之計不在姜維一邊實敘，卻在探馬口中虛敘。</span>眾皆稱艾曰：「將軍真神算也！」遂遣使齎表奏聞。於是司馬昭大喜，又奏賞鄧艾。<span class="jiazhu">此下按下蜀、魏，專敘東吳。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說東吳大將軍孫綝。聽知全端，唐諮等降魏，勃然大怒，將各人家眷，盡皆斬之。<span class="jiazhu">與先主不殺黃權家屬，厚薄相去天壤。</span>吳主孫亮，時年方十七，見綝殺戮太過，心甚不然。一出西苑，因食生梅，令黃門取蜜，須臾取至，見蜜內有鼠糞數枚，召藏吏責之，藏吏叩首曰：「臣封閉甚嚴，安有鼠糞？」亮曰：「黃門曾向爾求蜜食否？」<span class="jiazhu">問得聰明。</span>藏吏曰：「黃門於數日前曾求食蜜，臣實不敢與。」亮指黃門曰：「此必汝怒藏吏不與爾蜜，故置糞於蜜中以陷之也。」<span class="jiazhu">二語道著。</span>黃門不服。<span class="jiazhu">從來偷食人極嘴強。</span>亮曰：「此事易知耳。若糞久在蜜中，則內外皆濕；若新在蜜中，則外濕內燥。」<span class="jiazhu">小智耳，妙在敏捷。</span>命剖視之，果然內燥。黃門服罪。亮之聰明，大抵如此。<span class="jiazhu">載一小事之明，以見其大事之察。然無大事可敘者，以大事俱歸於孫綝故耳。</span>雖然聰明，卻被孫綝把持，不能主張。綝之弟威遠將軍孫據，入蒼龍宿衛；武衛將軍孫恩，偏將軍孫幹，長水校尉孫闓，分屯諸營。<span class="jiazhu">孫綝父子兄弟五人與曹爽兄弟三人，正復相似。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	一日吳主孫亮悶坐，黃門伺郎全紀在側，紀乃國舅也。亮因泣告曰：「孫綝專權妄殺，欺朕太甚；今不圖之，必爲後患。」<span class="jiazhu">如曹芳之告張緝。</span>紀曰：「陛下但有用臣處，臣萬死不辭。」亮曰：「卿可只今點起禁兵，與將軍劉丞各守城門，朕自出殺孫綝。<span class="jiazhu">如曹髦之自討司馬昭。</span>但此事切不可令卿母知之。卿母乃綝之姐也。倘若洩漏，誤朕匪輕。」<span class="jiazhu">一脈親戚，卻在孫亮口中敘出。</span>紀曰：「乞陛下草詔與臣。臨行事之時，臣將詔示眾，使綝手下人皆不敢妄動。」<span class="jiazhu">密詔請而後與，較曹芳之自書血詔付張緝，又是不同。</span>亮從之，即寫密詔付紀。紀受詔歸家，密告其父全尚。尚知此事，乃告妻曰：「三日內殺孫綝矣。」<span class="jiazhu">子不告其母，而夫乃告其妻，可見夫妻之情密於子母也，爲之一歎。</span>妻曰：「殺之是也。」口雖應之，卻令人持書報知孫綝。<span class="jiazhu">不顧其夫，不顧其子，而但以內家爲重，今之婦人多有之矣，又爲之一歎。</span>琳大怒，當夜便喚弟兄四人，點起精兵，先圍大內；一面將全尚、劉丞并其家小俱拿下。比及平明，吳主孫亮聽得宮門外金鼓大震。內伺慌入奏曰：「孫綝領兵圍了內苑。」亮大怒，指全後罵曰：「汝父兄誤我大事矣！」乃拔劍欲出。全後與伺中近臣，皆牽其衣而哭，不放亮出。孫綝先將全尚、劉丞等殺訖，<span class="jiazhu">一個婦人送了老公與兒子也。</span>然後召文武於朝內，下令曰：「主上荒淫久病，昏亂無道，不可以奉宗廟，今當廢之。汝諸文武，敢有不從者，以謀叛論！」眾皆畏懼，應曰：「願從將軍之令。」尚書桓彝大怒，從班部中挺然而出，指孫綝大罵曰：「今上乃聰明之主，汝何敢出此亂言！吾寧死，不從賊臣之命。」<span class="jiazhu">全紀不得爲孝子，桓彝乃可爲忠臣。</span>琳大怒，自拔劍斬之，即入內指吳王孫亮罵曰：「無道昏君，本當誅戳以謝天下，看先帝之面，廢汝爲會稽王，吾自選有德者立之！」叱中書郎李崇奪其印綬，令鄧程收之。亮大哭而去。<span class="jiazhu">與司馬師廢曹芳一樣手段。</span>後人有詩歎曰：
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	亂賊誣伊尹，奸臣充霍光。<br/>
	可憐聰明主，不得蒞朝堂。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	孫綝遣宗正孫楷、中書郎董朝，往虎林迎請琅琊王孫休爲君。休字子烈，乃孫權第六子也，在虎林夜夢乘龍上天，回顧不見龍尾，失驚而覺。<span class="jiazhu">乘龍者，應在爲君。無尾應在其子之不得立也。</span>次日，孫楷、董朝至，拜請回都。行至曲阿，有一老人，自稱姓干，名休，叩頭言曰：「事久必變，願殿下速行。」休謝之。行至布塞亭，孫思將車駕來迎。休不敢乘輦，乃坐小車而入。百官拜謁道旁，休慌忙下車答禮。孫綝出，令扶起，請入大殿，升御座即天子位。休再三謙讓，方受玉璽。文官武將朝賀已畢，大赦天下，改元永安元年。封孫綝爲丞相、荊州牧，多官各有封賞。又封兄之子孫皓爲烏程侯。<span class="jiazhu">爲後文嗣立張本。</span>孫綝一門五侯，皆典禁兵，權傾人主。吳主孫休恐其內變，陽示恩寵，內實防之。綝驕橫愈甚。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	冬十二月，綝奉牛酒入宮上壽，吳主孫休不受，琳怒，乃以牛酒詣左將軍張布府中共飲。酒酣，乃謂布曰：「吾初廢會稽王時，人皆勸吾爲君。吾爲今上賢，故立之。今我上壽而見拒，是將我等閒相待。吾早晚教你看！」<span class="jiazhu">周郎對蔣幹醉話是假，孫綝對張布醉話是真。</span>布聞言，唯唯而已。次日，布入宮密奏孫休。休大懼，日夜不安。數日內孫綝遣中書郎孟宗，撥與中營所管精兵一萬五千，出屯武昌；又盡將武庫內軍器與之。於是將軍魏邈、武衛士施朔，二人密奏孫休曰：「綝調兵在外，又搬盡武庫內軍器，早晚必爲變矣。」<span class="jiazhu">孫休此時干休不得。</span>休大驚，急召張布計議。布奏曰：「老將丁奉，計略過人，能斷大事，可與議之。」休乃召奉入內，密告其事。奉奏曰：「陛下勿憂，臣有一計，爲國除害。」休問何計。奉曰：「來朝臘日，只推大會群臣，召綝赴席，臣自有調遣。」休大喜。奉令魏邈、施朔爲外事，張布爲內應。是夜狂風大作，飛沙走石，將老樹連根拔起。天明風定，使者奉旨來請孫綝入宮赴宴。孫綝方起床，平地如人推倒，<span class="jiazhu">與諸葛恪家黃犬銜衣、孝子入門之怪仿佛相似。</span>心中不悅。使者十餘人簇擁入內。家人止之曰：「一夜狂風不息，今早又無故驚倒，恐非吉兆，不可赴宴。」<span class="jiazhu">與諸葛恪入朝時仿佛相似。</span>綝曰：「吾弟兄共典禁兵，誰敢近身？倘有變動，於府中放火爲號。」囑訖，升車入內。吳主孫休慌下御座迎之，請綝高坐。酒行數巡，<span class="jiazhu">與諸葛恪飲酒時仿佛相似。</span>眾驚曰：「宮外望有火起。」<span class="jiazhu">此是丁奉等在外擒孫家兄弟時也。</span>綝便欲起身。休止之曰：「丞相穩便，外兵自多，何必懼哉？」言未畢，左將軍張布拔劍在手，引武士三十餘人搶上殿來，口中厲聲而言曰：「有詔擒反賊孫綝！」<span class="jiazhu">令人追想孫峻殺諸葛恪時。</span>綝急欲走時，早被武士擒下。綝叩頭奏曰：「願徙交州歸田裏。」休叱曰：「爾何不徙滕胤、呂據、王淳耶？」<span class="jiazhu">即以前事問之，現前果報。</span>命推下斬之。於是張布牽孫綝下殿東斬訖。<span class="jiazhu">前謂布云「吾早晚教你看」，不想看出這局面來。</span>從者皆不敢動。布宣詔曰：「罪在孫綝一人，餘皆不問。」眾心乃安。布請孫休升五鳳樓。丁奉、魏邈、施朔等，擒孫綝兄弟至，<span class="jiazhu">張布一邊用實寫，丁奉等一邊用虛寫，省筆之法。</span>休命盡斬於市，宗黨死者數百人，滅其三族。命軍士掘開孫峻墳墓，戳其屍首。將被害諸葛恪、滕胤、呂據、王淳等家，重建墳墓，以表其忠。其牽累流遠者，皆赦還鄉里。<span class="jiazhu">舊案盡翻。</span>丁奉重加封賞。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	馳書報入成都。後主劉禪遣使回賀，吳使薛珝答禮。<span class="jiazhu">使命往來，敘得簡略，省筆之法。</span>珝自蜀中歸，吳主孫休問蜀中近日作何舉動。珝奏曰：「近日中常侍黃皓用事，公卿多阿附之。入其朝，不聞直言；經其野，民有菜色。所謂『燕雀處堂，不知大廈之將焚』者也。」<span class="jiazhu">西蜀事在吳使口中虛寫一番，妙在有意無意寫來，只爲後文姜維回兵伏線。</span>休歎曰：「若諸葛武侯在時，何至如此乎！」於是又寫國書，教人齎入成都，說司馬昭不日篡魏，必將侵吳、蜀以示威，彼此各宜準備。<span class="jiazhu">因其不知內憂，故以外患動之。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	姜維聽得此信，忻然上表，再議出師伐魏。<span class="jiazhu">孫休本欲以外患動其內憂，姜維乃舍內憂而圖其外患，絕妙鬥筍。</span>時蜀漢景耀元年冬，大將軍姜維，以廖化、張翼爲先鋒，王含、蔣斌爲左軍，蔣舒、傅僉爲右軍，胡濟爲合後。維與夏侯霸總中軍，共起蜀兵二十萬，拜辭後主，徑到漢中，與夏侯霸商議，當先攻取何地。霸曰：「祁山乃用武之地，可以進兵，故丞相昔日六出祁山。因他處不可出也。」<span class="jiazhu">總照數回以前之事。</span>維從其言，遂令三軍并望祁山進發，<span class="jiazhu">此是六伐中原。</span>至谷口下寨。時鄧艾正在祁山寨中，整點隴右之兵。忽流星馬到，報說蜀兵見下三寨於谷口。艾聽知，遂登高看了，回寨升帳，大喜曰：「不出吾之所料也！」原來鄧艾先度了地脈，故留蜀兵下寨之地。地中至祁山寨直至蜀寨，早挖了地道，待蜀兵至時，於中取事。<span class="jiazhu">鄧艾一邊事，卻從此處補出。</span>此時姜維至谷口，分作三寨，地道正在左寨之中，乃王含、蔣斌下寨之處。鄧艾喚子鄧忠，與師纂各引一萬兵，爲左右衝擊；卻喚副將鄭倫引五百掘子軍，於當夜二更徑從地到直至左營，從帳後地下擁出。<span class="jiazhu">以攻城之法攻營，不從天降卻從地出。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說王含、蔣斌因立寨未定，恐魏兵來劫寨，不散解甲而寢。忽聞中軍大亂，急焯兵器上的馬時，寨外鄧忠引兵殺到。內外夾攻，王、蔣二將，奮死抵敵不住，棄寨而走。姜維在帳中聽得左寨中大喊，料到有內應外合之兵，遂急上馬，立於中軍帳前，傳令曰：「如有妄動者斬，便有敵兵到營邊，休要問他，只管以弓弩射之！」一面傳示右營，亦不許妄動。<span class="jiazhu">與張遼之守合淝仿佛相似。</span>果然魏兵十餘次衝擊，皆被射回。只衝殺到天明，魏兵不敢殺入。<span class="jiazhu">此處卻無地孔可鑽，但能豎入，不能橫進。</span>鄧艾收兵回寨，乃歎曰：「姜維深得孔明之法！兵在夜而不驚，將聞變而不亂：真將材也！」次日，王含、蔣斌收聚敗兵，伏於大寨前請罪。維曰：「非汝等之罪，乃吾不明地脈之故也。」<span class="jiazhu">譙周以爲不知天時。</span>又撥軍馬，命二將安營訖。卻將傷死身屍，填於地道之中，以土掩之。<span class="jiazhu">以地道爲蜀人之塚，哀哉！</span>令人下戰書單挪鄧艾來日交鋒。艾忻然應之。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	次日，兩軍列於祁山之前。維按武侯八陣之法，依天、地、風、雲、鳥、蛇、龍、虎、之形，分佈以定。鄧艾出馬，見維布成八卦，乃亦布之，左右前後，門戶一般。<span class="jiazhu">前有武侯與仲達鬥陣，今又有姜維與鄧艾鬥陣。前是仲達先布，各自一樣，此是鄧艾後布，卻是學樣。</span>維持槍縱馬大叫曰：「汝效吾排八陣，亦能變陣否？」艾笑曰：「汝道此陣只汝能布耶？吾既會佈陣，豈不知變陣！」艾便勒馬入陣，令執法官把旗左右招刮，變成八八六十四個門戶。<span class="jiazhu">好看。</span>復出陣前曰：「吾變法若何？」維曰：「雖然不差，汝敢與吾入陣相圍麼？」<span class="jiazhu">前武侯是教仲達打陣，今姜維卻教鄧艾圍陣，又自不同。</span>艾曰：「有何不敢！」兩軍各依隊伍而進。艾在中軍調遣。兩軍衝突，陣法不曾錯動。姜維到中間，把旗一招，忽然變成「長蛇卷地陣」，<span class="jiazhu">鄧艾會做穿山甲，今卻遇了卷地蛇。</span>將鄧艾困在核心，四面喊聲大震。艾不知其陣，心中大驚。蜀兵漸漸逼進，艾引眾將衝突不出。只聽得蜀兵齊叫曰：「鄧艾早降！」鄧艾仰天長嘆曰：「我一時自逞其能，中姜維之計矣！」<span class="jiazhu">讀至此，令人拍案一快。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	忽然西北角一彪軍殺入，艾見是魏兵，遂乘勢殺出。救鄧艾者，乃司馬望也。<span class="jiazhu">出於意外，令人廢書一歎。</span>比及救出鄧艾時，祁山九寨，皆被蜀兵所奪。<span class="jiazhu">讀至此，又令人拍案一快。</span>艾引敗兵，退於渭水南下寨。艾謂望曰：「公何以知此陣法而救出我也？」望曰：「吾幼年遊學於荊南，曾與崔州平、石廣元爲友，講論此陣。<span class="jiazhu">此二人從先主三顧時敘之已久，不復提矣。忽於此處照應出來，妙極。</span>今日姜維所變者，乃『長蛇卷地陣』也。若他處擊之，必不可破。吾見其頭在西北，故從西北擊之，自破矣。」<span class="jiazhu">蛇無頭而不行。</span>艾謝曰：「我雖學得陣法，實不知變法。公既之此法，來日以此法復奪祁山寨柵，如何？」望曰：「我之所學，恐瞞不過姜維。」艾曰：「來日公在陣上與他鬥陣法，我卻引一軍暗襲祁山之後。兩下混戰，可奪舊寨也。」<span class="jiazhu">不欲以鬥陣勝之，卻欲以詐鬥陣勝之。</span>於是命鄭倫爲先鋒，艾自引軍襲山后；一面令人下戰書，搦姜維來日鬥陣法。<span class="jiazhu">來日候教，伏惟枉臨。</span>維批回去訖，乃謂眾將曰：「吾受武侯所傳密書，此陣變法，共三百六十五樣，按周天之數。今搦吾鬥陣法，乃班門弄斧耳！但中間必有詐謀，公等知之乎？」<span class="jiazhu">妙在姜維不自說出。</span>廖化曰：「此必賺我鬥陣法，卻引一軍襲我後也。」<span class="jiazhu">妙在等廖化說出此意。</span>維笑曰：「正合吾意。」即令張翼、廖化引一萬兵去山后埋伏。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	次日，姜維盡收九寨之兵，分佈於祁山之前。司馬望引兵離了渭南，徑到祁山之前，出馬與姜維答話。維曰：「汝請吾鬥陣法，汝先布與我看。」望布成了八卦。維笑曰：「此即吾所布八陣之法也，汝今盜襲，何足爲奇！」今人都是盜襲，那個是自己做出來的。望曰：「汝亦竊他人之法耳！」維曰：「此陣凡有幾變？」望笑曰：「吾既能布，豈不會變？此陣有九九八十一變。」<span class="jiazhu">比姜維學問沒有一半，便要出來比試，極像今日子弟，略讀幾句文字，便欲出來會考也。</span>維笑曰：「汝試變來。」望入陣變了數番，復出陣曰：「汝識吾變否？」維笑曰：「吾陣法按周天三百六十五變，汝乃井底之蛙，安知玄奧乎！」望自知有此變法，實不曾學全，乃勉強折辯曰：「吾不信，汝試變來。」<span class="jiazhu">今日空疏之腹，反不信淹博之人，往往如是。</span>維曰：「汝叫鄧艾出來，吾當布與他看。」望曰：「鄧將軍自有良謀，不好陣法。」維大笑曰：「有何良謀！不過叫汝賺吾在此佈陣，他卻引兵襲吾山后耳！」<span class="jiazhu">此言洞見肺腑，勝領教陣法多矣。</span>望大驚，恰預進兵混戰，被維以鞭梢一指，兩翼兵先出，殺的那魏兵棄甲拋戈，各逃性命。<span class="jiazhu">讀至此，令人拍案一快。○此時蜀兵亦有長蛇卷陣之勢。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說鄧艾催督先鋒鄭倫來襲山后。倫方轉過山角，忽然一聲炮響，鼓角喧天，伏兵殺出，爲首大將乃廖化也。二人未及答話，兩馬交處，被廖化一刀斬鄭倫於馬下。<span class="jiazhu">陣不會鬥，將亦不經鬥。</span>鄧艾大驚，急勒兵退時，張翼引一軍殺到。兩下夾攻，魏兵大敗。艾捨命突出，身被四箭。<span class="jiazhu">讀至此，令人又拍案一快。○郭淮一箭便死，鄧艾四箭不死，大是僥倖。</span>奔於渭南寨時，司馬望亦到。二人商議退兵之策。望曰：「近日蜀主劉蟬，寵幸中貴黃皓，日夜以酒色爲樂，<span class="jiazhu">正與吳使薛珝語相應。</span>可用反間計召回姜維，此圍可解。」<span class="jiazhu">如此良謀，勝鬥陣法。</span>艾問眾謀士曰：「誰可入蜀交通黃皓？」言未畢，一人應聲曰：「某願往。」艾視之，乃襄陽黨均也。艾大喜，即令黨均齎金珠寶物，徑到成都，連結黃皓，<span class="jiazhu">閹人偏好金珠，正不知欲傳與何人。可發一歎。</span>布散流言，說姜維怨望天子，不久投魏。<span class="jiazhu">與苟安譖孔明事相同。</span>於是成都人人所說皆同。黃皓奏知後主，即遣人星夜宣姜維入朝。<span class="jiazhu">讀至此，又令人廢書一歎。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說姜維連日搦戰，鄧艾堅守不出。維心中甚疑。忽使命至，召維入朝。維不知何事，只得班師回朝。鄧艾、司馬望知姜維中計，遂拔渭南之兵，隨後掩殺。正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	樂毅伐齊遭間阻，嶽飛破敵被讒回。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	未知勝敗如何，且看下文分解。
</p>
</div></body></html>