<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第五十五回　玄德智激孫夫人　孔明二氣周公瑾</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第五十五回　玄德智激孫夫人
	孔明二氣周公瑾
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	王允以美人計賺兩人，只是一番；周瑜以美人計賺一人，卻有兩番。王允則專用實，周瑜則前虛而後實也：始之詐言入贅，誘其至吳，是虛以美人賺之；繼欲娛其耳目，惑其心志，是實以美人賺之。計亦巧矣！孰知王允賺兩人而皆得，周瑜賺一人而亦失；王允一用而輒得，周瑜兩用而終失乎！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	孫夫人房內設兵，而玄德心常凜凜。玄德非畏兵，而畏夫人之兵；亦非畏夫人，而畏好兵之夫人也。每怪今之懼內者，其夫人未嘗好兵，而亦畏之，何也？曰：雖不好兵，而未嘗不好戰；好戰而甚於好兵也。只夫人便是兵，又何必房中設兵而後謂之兵耶？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	甚矣，孔明之計之妙也！既借孫權之母、周瑜之丈人爲玄德成婚之助，又即借孫權之妹爲玄德歸荊州之助。不但喬國老、吳國太爲孔明所借，即孫夫人亦爲孔明所借矣。國老可借，國母可借，夫人可借，而荊州大何不可借哉？
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	孫夫人之配玄德，如齊姜之配重耳，皆丈夫女也。重耳不欲去而齊姜遣之，玄德欲去而孫夫人從之。齊姜聽重耳獨去，不獨去恐去不成；孫夫人與玄德同去，不同去也去不成。重耳之去，齊姜不告於其父；玄德之去，孫夫人不告於其兄。一則殺採桑之女，是英雄手段；一則退攔路之兵，亦是英雄手段。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	玄德在車前哀告夫人，涕泣請死，活似婦人乞憐取妍，在丈夫面前放刁模樣。以英雄人作此兒女態，是特孔明之所教耳。不想今日風俗，夫網不振，竟若深得孔明妙計者。第三個錦囊，更不消臥龍先生傳授得也。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	呂布送女，送不過去，爲撞著拉親的曹老瞞；孫權追妹，追不轉來，爲遇著接親的諸葛亮。袁術討不成媳婦，止折了一個媒人；孫權殺不得妹夫，乾賠了一個妹子。前後遙遙映射成趣。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	老新郎學作婦人腔，宛然弱婿；小媳婦偏饒男子氣，壯矣賢妻。一個向娘子身邊長跪，顧不得膝下有黃金；一個爲丈夫面上生嗔，那怕他軍前排白刃。家將畏主人而尤畏其妹，贅婿之懼內可知；新娘聽丈夫而不聽其兄，女生之向外益信。前日單身入贅，贈嫁的只有趙子龍；今日兩口回門，送親的卻是周公瑾。化難生恩的劉備，闌干貫索，翻成天喜紅鸞；弄巧成拙的周郎，陽錯陰差，引出喪門吊客。此數聯俱絕倒。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說玄德見孫夫人房中兩邊槍刀森列，侍婢皆佩劍，不覺失色。管家婆進曰：「貴人休得驚懼：夫人自幼好觀武事，居常令侍婢擊劍爲樂，故爾如此。」<span class="jiazhu">今人婦人所樂之兵器，又是一樣。</span>玄德曰：「非夫人所觀之事，吾甚心寒，可命暫去。」管家婆稟覆孫夫人曰：「房中擺列兵器，嬌客不安，今且去之。」孫夫人笑曰：「廝殺半生，尚懼兵器乎？」<span class="jiazhu">雖然廝殺半生，卻不曾與女將軍廝殺。</span>命盡撤去，令侍婢解劍伏侍。當夜玄德與孫夫人成親，兩情歡洽。<span class="jiazhu">中間藏著無數歡洽。</span>玄德又將金帛散給侍婢，以買其心。<span class="jiazhu">不但欲夫人歡洽，并欲侍婢歡洽。妙。</span>先教孫乾回荊州報喜。自此連日飲酒。國太十分愛敬。<span class="jiazhu">女婿得岳母喜歡，那得做不起。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說孫權差人來柴桑郡報周瑜，說：「我母親力主，已將吾妹嫁劉備。不想弄假成真，此事還復如何？」瑜聞大驚，<span class="jiazhu">撮合者乃是令嶽。</span>行坐不安，乃思一計，修密書付來人持回見孫權。權拆書視之。書略曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	瑜所謀之事，不想反覆如此。既已弄假成真，又當就此用計。劉備以梟雄之姿，有關、張、趙雲之將，更兼諸葛用謀，必非久屈人下者。愚意莫如軟困之於吳中：盛爲築宮室以喪其心志；多送美色玩好以娛其耳目；使分開關、張之情，隔遠諸葛之契，各置一方，然後以兵擊之，大事可定矣。今若縱之，恐蛟龍得雲雨，終非池中物也。願明公熟思之。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	孫權看畢，以書示張昭。昭曰：「公瑾之謀，正合愚意。劉備起身微末，奔走天下，未嘗受享富貴。今若以華堂大廈，子女金帛，令彼享用，自然疏遠孔明、關、張等，使彼各生怨望，然後荊州可圖也。主公可依公瑾之計而速行之。」<span class="jiazhu">前是假用美人計，此卻真用美人計矣。</span>權大喜，即日修整東府，廣栽花木，盛設器用，請玄德與妹居住；又增女樂數十餘人，并金玉錦綺玩好之物。國太只道孫權好意，喜不自勝。<span class="jiazhu">爲丈母者，不但望婿女相得，尤喜郎舅相得。</span>玄德果然被聲色所迷，全不想回荊州。<span class="jiazhu">已入溫柔鄉矣。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說趙雲與五百軍在東府前住，終日無事，<span class="jiazhu">玄德太忙，子龍甚閑。</span>只去城外射箭走馬。看看年終。雲猛省：「孔明吩咐三個錦囊與我，教我一到南徐，開第一個；住到年終，開第二個；臨到危急無路之時，開第三個：於內有神出鬼沒之計，可保主公回家。<span class="jiazhu">孔明附耳吩咐語，至此方纔補出。</span>此時歲已將終，主公貪戀女色，并不見面，何不拆開第二個錦囊，看計而行？」<span class="jiazhu">玄德戀著貼肉的錦被，虧得趙雲有貼肉的錦囊。</span>遂拆開視之。原來如此神策。即日徑到府堂，要見玄德。侍婢報曰：「趙子龍有緊急事來報貴人。」玄德喚入問之。雲佯作失驚之狀<span class="jiazhu">第一個錦囊用著喬國老并五百個軍士，第二個錦囊卻只用趙雲一人。</span>曰：「主公深居畫堂，不想荊州耶？」玄德曰：「有甚事如此驚怪？」雲曰：「今早孔明使人來報，說曹操要報赤壁鏖兵之恨，起精兵五十萬，殺奔荊州，甚是危急，請主公便回。」<span class="jiazhu">此是錦囊定計。</span>玄德曰：「必須與夫人商議。」雲曰：「若和夫人商議，必不肯教主公回。不如休說，今晚便好起程。遲則誤事！」<span class="jiazhu">此是子龍激語。</span>玄德曰：「你且暫退，我自有道理。」雲故意催逼數番而出。<span class="jiazhu">妙甚。</span>玄德入見孫夫人，暗暗垂淚。孫夫人曰：「丈夫何故煩惱？」玄德曰：「念備一身飄蕩異鄉，生不能侍奉二親，又不能祭祀宗祖，乃大逆不孝也。今歲旦在邇，使備悒怏不已。」<span class="jiazhu">且說三分話。</span>孫夫人曰：「你休瞞我，我已聽知了也！方纔趙子龍報說荊州危急，你欲還鄉，故推此意。」<span class="jiazhu">已知其心。</span>玄德跪而告曰：「夫人既知，備安敢相瞞。備欲不去，使荊州有失，被天下人恥笑；欲去，又捨不得夫人：因此煩惱。」<span class="jiazhu">前跪丈母，今跪夫人；前在有人處跪，今在無人處跪。此是從來做丈夫的衣缽，今日流傳更廣。</span>夫人曰：「妾已事君，任君所之，妾當相隨。」<span class="jiazhu">此時夫人亦是孔明囊中之物矣。</span>玄德曰：「夫人之心，雖則如此，爭奈國太與吳侯安肯容夫人去？夫人若可憐劉備，暫時辭別。」言畢，淚如雨下。<span class="jiazhu">本是要他同去，反說暫時辭別。詐甚，妙甚。</span>孫夫人勸曰：「丈夫休得煩惱。妾當苦告母親，必放妾與君同去。」玄德曰：「縱然國太肯時，吳侯必然阻擋。」<span class="jiazhu">是要他瞞著哥哥。</span>孫夫人沈吟良久，乃曰：「妾與君正旦拜賀時，推稱江邊祭祖，不告而去，若何？」玄德又跪而謝曰：「若如此，生死難忘！切勿漏泄。」<span class="jiazhu">善哭又善跪，夫人安得不入其玄中。</span>兩個商議已定。玄德密喚趙雲分付：「正旦日，你先引軍士出城，於官道等候。吾推祭祖，與夫人同走。」雲領諾。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	建安十五年春正月元旦，吳侯大會文武於堂上。玄德與孫夫人入拜國太。孫夫人曰：「夫主想父母宗祖墳墓，俱在涿郡，晝夜傷感不已。今日欲往江邊，望北遙祭，須告母親得知。」<span class="jiazhu">聽著丈夫之語，連母親面前亦無實話。今日此風亦盛。</span>國太曰：「此孝道也，豈有不從？汝雖不識舅姑，可同汝夫前去祭拜，亦見爲婦之禮。」<span class="jiazhu">俱在孔明算中。</span>孫夫人同玄德拜謝而出。此時只瞞著孫權。夫人乘車，止帶隨身一應細軟。玄德上馬，引數騎跟隨出城，與趙雲相會。五百軍士前遮後擁，離了南徐，趲程而行。<span class="jiazhu">揀元旦回門，既是新春吉日；揀元旦逃走，妙在出其不意。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	當日孫權大醉，左右近侍扶入後堂，文武皆散。比及眾官探得玄德、夫人逃遁之時，天色已晚。要報孫權，權醉不醒。及至睡覺，已是五更。<span class="jiazhu">妹夫去遠了。</span>次日，孫權聞知走了玄德，急喚文武商議。張昭曰：「今日走了此人，早晚必生禍亂。可急追之。」孫權令陳武、潘璋選五百精兵，無分晝夜，務要趕上拿回。二將領命去了。孫權深恨玄德，將案上玉硯摔爲粉碎。<span class="jiazhu">爲破曹而砍案，爲追劉而摔硯。而曹可破，劉不可追，非若甘露寺中之石，可以隨我所願也。</span>程普曰：「主公空有沖天之怒，某料陳武、潘璋必擒此人不得。」權曰：「焉敢違我令！」普曰：「郡主自幼好觀武事，嚴毅剛正，諸將皆懼。既然肯順劉備，必同心而去。所追之將，若見郡主，豈肯下手？」權大怒，掣所佩之劍，喚蔣欽、周泰聽令，曰：「汝二人將這口劍去取吾妹并劉備頭來！違令者立斬！」<span class="jiazhu">孫權此時已無兄妹之情，孰知夫人此時止有夫妻之愛。</span>蔣欽、周泰領命，隨後引一千軍趕來。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說玄德加鞭縱轡，趲程而行。當夜於路暫歇兩個更次，慌忙起行。看看來到柴桑界首，望見後面塵頭大起，人報：「追兵至矣！」<span class="jiazhu">讀至此，爲玄德著急。</span>玄德慌問趙雲曰：「追兵既至，如之奈何？」趙雲曰：「主公先行，某願當後。」轉過前面山腳，一彪軍馬攔住去路。當先兩員大將，厲聲高叫曰：「劉備早早下馬受縛！吾奉周都督將令，守候多時！」<span class="jiazhu">讀至此，一發爲玄德著急。</span>原來周瑜恐玄德走脫，先使徐盛、丁奉引三千軍馬於衝要之處紮營等候。時常令人登高遙望，料得玄德若投旱路，必經此道而過。當日徐盛、丁奉瞭望得玄德一行人到，各綽兵器，截住去路。<span class="jiazhu">七星壇追孔明之時，此二人分作水旱二路，此處卻都在旱路；前是追在背，此是擋在面前：其勢比前更是可畏。</span>玄德驚慌，勒回馬問趙雲曰：「前有攔截之兵，後有追趕之兵：前後無路，如之奈何？」雲曰：「主公休慌。軍師有三條妙計，多在錦囊之中。已拆了兩個，并皆應驗。今尚有第三個在此，吩咐遇危難之時，方可拆看。今日危急，當拆觀之。」便將錦囊拆開，獻與玄德。<span class="jiazhu">前兩個錦囊皆是趙雲自看，第三個錦囊卻送與玄德自看。蓋求夫人須是彼夫去求也。</span>玄德看了，急來車前泣告孫夫人曰：「備有心腹之言，至此盡當實訴。」夫人曰：「丈夫有何言語，實對我說。」玄德曰：「昔日吳侯與周瑜同謀，將夫人招嫁劉備，實非爲夫人計，乃欲幽困劉備而奪荊州耳。奪了荊州，必將殺備。是以夫人爲香餌而釣備也。<span class="jiazhu">今香餌既得，金勾可脫。</span>備不懼萬死而來，蓋知夫人有男子之胸襟，必能憐備。<span class="jiazhu">妙甚。</span>昨聞吳侯將欲加害，故託荊州有難，以圖歸計。<span class="jiazhu">一片心和盤托出。</span>幸得夫人不棄，同至於此。今吳侯又令人在後追趕，周瑜又使人於前截住，非夫人莫解此禍。如夫人不允，備請死於車前，以報夫人之德。」<span class="jiazhu">前在丈母面前請死，今又在夫人面前請死。此是從來夫人嚇丈夫妙訣，不意玄德亦作此態。</span>夫人怒曰：「吾兄既不以我爲親骨肉，我有何面目重相見乎！今日之危，我當自解。」於是叱從人推車直出，捲起車簾，親喝徐盛、丁奉曰：「你二人欲造反耶？」徐、丁二將慌忙下馬，棄了兵器，聲喏於車前曰：「安敢造反？爲奉周都督將令，屯兵在此，專候劉備。」<span class="jiazhu">對夫人面呼玄德之名，煞是可惡。</span>孫夫人大怒曰：「周瑜逆賊！我東吳不曾虧負你！玄德乃大漢皇叔，是我丈夫。<span class="jiazhu">只此四字，便足壓倒丁、徐二將。</span>我已對母親、哥哥說知回荊州去。<span class="jiazhu">因二將爲周瑜所使，故連哥哥亦說在內。</span>今你兩個於山腳去處，引著軍馬攔截道路，意欲劫掠我夫妻財物耶？」<span class="jiazhu">竟說他是劫掠，語甚可畏。</span>徐盛、丁奉喏喏連聲，口稱：「不敢。請夫人息怒。這不干我等之事，乃是周都督的將令。」<span class="jiazhu">先喝倒了兩個。</span>孫夫人叱曰：「你只怕周瑜，獨不怕我？周瑜殺得你，我豈殺不得周瑜？」把周瑜大罵一場，<span class="jiazhu">國太罵周瑜是爲女兒，夫人罵周瑜是爲丈夫。</span>喝令推車前進。徐盛、丁奉自思：「我等是下人，安敢與夫人違拗？」又見趙雲十分怒氣，<span class="jiazhu">在徐、丁二人眼中寫一趙雲。若只寫夫人，不寫趙雲，便有遺漏。</span>只得把軍喝住，放條大路教過去。<span class="jiazhu">已在孔明算中。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	恰纔行不得五六里，背後陳武、潘璋趕到。徐盛、丁奉備言其事。陳、潘二將曰：「你放他過去差矣！<span class="jiazhu">且慢埋怨著。</span>我二人奉吳侯旨意，特來追捉他回去。」於是四將合兵一處，趲程趕來。玄德正行間，忽聽得背後喊聲大起。玄德又告孫夫人曰：「後面追兵又到，如之奈何？」夫人曰：「丈夫先行，我與子龍當後。」<span class="jiazhu">前既仗夫人爲開路先鋒，今又仗夫人爲斷後猛將。</span>玄德先引三百軍，望江岸去了。子龍勒馬於車傍，將士卒擺開，專候來將。四員將見了孫夫人，只得下馬，叉手而立。夫人曰：「陳武、潘璋，來此何幹？」二將答曰：「奉主公之命，請夫人、玄德回。」<span class="jiazhu">不呼劉備而稱玄德，不說追而說請，與徐、丁二將又自不同。</span>夫人正色叱曰：「都是你這夥匹夫，離間我兄妹不睦！<span class="jiazhu">不罵孫權，反罵二將，妙甚。</span>我已嫁他人，今日歸去，須不是與人私奔。我奉母親慈旨，令我夫婦回荊州。<span class="jiazhu">因二將爲孫權所使，故又不說哥哥，只說母親，妙甚。</span>便是我哥哥來，也須依禮而行。<span class="jiazhu">前只罵周瑜，此處并將孫權壓倒。</span>你二人倚仗兵威，欲待殺害我耶？」罵得四人面面相覷，各自尋思：「他一萬年也只是兄妹。更兼國太作主，吳侯乃大孝之人，怎敢違逆母言？明日翻過臉來，只是我等不是。不如做個人情。」<span class="jiazhu">又喝倒了兩個。</span>軍中又不見玄德；但見趙雲怒目睜眉，只待廝殺，<span class="jiazhu">又在陳、潘二人眼中帶寫趙雲。</span>因此四將喏喏連聲而退。<span class="jiazhu">已在孔明算中。</span>孫夫人令推車便行。徐盛曰：「我四人同去見周都督，告稟此事。」四人猶豫未定。忽見一軍如旋風而來，<span class="jiazhu">來得聲勢。</span>視之，乃蔣欽、周泰。<span class="jiazhu">逐一對差來，只算送[親](的是)高燈旺相耳。</span>二將問曰：「你等曾見劉備否？」四人曰：「早晨過去，已半日矣。」蔣欽曰：「何不拏下？」四人各言孫夫人發話之事。蔣欽曰：「便是吳侯怕道如此，封一口劍在此，<span class="jiazhu">吳侯一劍，怎敵孔明三囊。</span>教先殺他妹，後斬劉備。違者立斬！」四將曰：「去之已遠，怎生奈何？」蔣欽曰：「他終是些步軍，急行不上。徐、丁二將軍可飛報都督，教水路棹快船追趕；我四人在岸上追趕：無問水旱之路，趕上殺了，休聽他言語。」於是徐盛、丁奉飛報周瑜；蔣欽、周泰、陳武、潘璋四個領兵沿江趕來。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說玄德一行人馬，離柴桑較遠，來到劉郎浦，<span class="jiazhu">到了劉郎浦，便不怕孫家港矣。</span>心纔稍寬。沿著江岸尋渡，一望江水彌漫，并無船隻。玄德俯首沉吟。趙雲曰：「主公在虎口中逃出，今已近本界，吾料軍師必有調度，何用猶疑？」玄德聽罷，驀然想起在吳繁華之事，不覺淒然淚下。<span class="jiazhu">又將上文回顧，敘事妙品。</span>後人有詩歎曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	吳蜀成婚此水潯，明珠步帳屋黃金。<br/>
	誰知一女輕天下，欲易劉郎鼎峙心。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	玄德令趙雲望前哨探船隻，忽報後面塵土沖天而起。玄德登高望之，但見軍馬蓋地而來，歎曰：「連日奔走，人困馬乏，追兵又到，死無地矣！」看看喊聲漸近。<span class="jiazhu">與檀溪躍馬時一樣危急。</span>正慌急間，忽見江岸邊一字兒拋著拖篷船二十餘隻。趙雲曰：「天幸有船在此！何不速下，棹過對岸，再作區處！」玄德與孫夫人便奔上船。子龍引五百軍亦都上船。只見船艙中一人綸巾道服，大笑而出，曰：「主公且喜！諸葛亮在此等候多時。」<span class="jiazhu">接親的來了。</span>船中扮作客人的，皆是荊州水軍。玄德大喜。不移時，四將趕到。孔明笑指岸上人言曰：「吾已算定多時矣。<span class="jiazhu">有得他說嘴。</span>汝等回去傳示周郎，教休再使美人局手段。」<span class="jiazhu">若要再使，除非再送一個夫人。</span>岸上亂箭射來，船已開的遠了。蔣欽等四將，只好呆看。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	玄德與孔明正行間，忽然江聲大振。回頭視之，只見戰船無數，帥字旗下，周瑜自領慣戰水軍，左有黃蓋，右有韓當，勢如飛馬，疾似流星。看看趕上。<span class="jiazhu">丈人成就了好事，女婿乾做了冤家。</span>孔明教棹船投北岸，棄了船，盡皆上岸而走，車馬登程。周瑜趕到江邊，亦皆上岸追襲。大小水軍，盡是步行；止有爲首官軍騎馬。周瑜當先，黃蓋、韓當、徐盛、丁奉緊隨。周瑜曰：「此處是那裏？」軍士答曰：「前面是黃州界首。」望見玄德車馬不遠，瑜令并力追襲。<span class="jiazhu">豈因玄德畢姻之後，不曾與大舅、姨公會親，故特苦苦追逼耶？一笑。</span>正趕之間，一聲鼓響，山崦內一彪刀手擁出，爲首一員大將，乃關雲長也。<span class="jiazhu">又是一個接親的。</span>周瑜舉止失措，急撥馬便走；雲長趕來，周瑜縱馬逃命。正奔走間，左邊黃忠，右邊魏延，兩軍殺出，<span class="jiazhu">又是兩個接親的。</span>吳兵大敗。周瑜急急下得船時，岸上軍士齊聲大叫曰：「周郎妙計安天下，陪了夫人又折兵！」<span class="jiazhu">前在南郡時，則送了城池又折兵，猶可言也；今陪了夫人又折兵，則大不堪矣。</span>瑜怒曰：「可再登岸，決一死戰！」黃蓋、韓當力阻。瑜自思曰：「吾計不成，有何面目去見吳侯！」<span class="jiazhu">項王不曾把虞姬送與別人，猶云「無面見江東父老」；今周郎平白地把夫人送與玄德，更有何面目見江東主人？</span>大叫一聲，金瘡迸裂，倒於船上。眾將急救，卻早不省人事。<span class="jiazhu">此時既死，倒省了後文多少氣。</span>正是：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	兩番弄巧翻成拙，此日含嗔卻帶羞。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	未知周郎性命如何，且看下文分解。
</p>
</div></body></html>