<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第十四回　曹孟德移駕幸許都　呂奉先乘夜襲徐郡</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu5">
	第十四回　曹孟德移駕幸許都
	呂奉先乘夜襲徐郡
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	或謂：楊彪請召曹操，何不請召劉備？曰：劉備兵少而勢弱，曹操兵多而勢強。以多少強弱衡之，則必捨備而取操矣。況有楊奉、韓暹懷二心以爭之於內，又有諸大鎮挾重兵以爭之於外，一劉備之兵力，烏足以禦之乎？荀彧告操曰「恐有先我而爲之」者，抑知袁紹、袁術輩可爲而不能爲，劉備能爲而不可爲，捨曹操竟無有爲之者爾。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	操之遷帝許都，與卓之遷帝長安，傕、汜之遷帝郿塢，無以異也。然卓與傕、汜之名逆而操之名順者，勤王之師與劫駕不同，所以獨成氣候。晉文公要天子赴河陽，而諸侯賓服，真伯者之事也。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	劉備不殺呂布，留以爲操敵也。他日白門樓勸斬呂布，恐其爲操翼也。前之不殺，與後之勸殺，各有深意。英雄所見，非凡人可及。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	朱虛侯酒令，正爲怪著姓呂的；張翼德酒風，亦爲怪著姓呂的。朱虛侯意中只有一劉，那管我是呂家女婿；張翼德意中只有一劉，偏怪他說呂家丈人。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	曹操爲自己報父仇，而徐州卒未嘗爲操所破；呂布爲老婆報父仇，而徐州竟爲布所奪。鞭內父之怨，更甚於殺親父之怨：人情愛父不如愛妻，可歎也。然愛父不如愛妻，則必有愛妻不如愛妾者。曹豹吃打，便思爲老婆報仇；獨不思王允被殺，何不爲貂蟬報仇耶？不算愛貂蟬，還是怕老婆。爲之一笑。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說李樂引軍詐稱李傕、郭汜，來遍車駕，天子大驚。楊奉曰：「此李樂也。」遂令徐晃出迎之。李樂親自出戰。兩馬相交，只一合，被徐晃一斧砍於馬下，<span class="jiazhu">也算殺一李傕、郭汜矣。</span>殺散餘黨，保護車駕過箕關。太守張楊具粟帛，迎駕於軹道。帝封張楊爲大司馬。楊辭帝，屯兵野王去了。帝入洛陽，見宮室燒盡，街市荒蕪，滿目皆是蒿草，宮院中只有頹牆壞壁。<span class="jiazhu">前即堅看月之處。</span>命楊奉且蓋小宮居住。百官朝賀，皆立於荊棘之中。<span class="jiazhu">天子一向在長安，亦如居荊棘中耳。</span>詔改興平爲建安元年。<span class="jiazhu">建安一字，取建都安邦之義，可見天子之意固在洛陽也。孰知曹操乃欲移之耶？</span>是歲又大荒。洛陽居民，僅有數百家，無可爲食，盡出城去剝樹皮、掘草根食之。尚書郎以下，皆自出城樵采，<span class="jiazhu">群臣何罪，皆爲束薪？</span>多有死於頹牆壞壁之間者。<span class="jiazhu">生不能爲版築宰相，死乃爲牆下縉紳，哀哉。</span>漢末氣運之衰，無甚於此。後人有詩歎之曰：
</p>
<p class="margin2" id="p6"><a class="gg-link" href="#p6" onclick="return changeColor(this);"></a>
	血流芒碭白蛇亡，赤幟縱橫游四方。<br/>
	秦鹿逐翻興社稷，楚騅推倒立封疆。<br/>
	天子懦弱奸邪起，氣色雕零盜賊狂。<br/>
	看到兩京遭難處，鐵人無淚也恓惶！
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	太尉楊彪奏帝曰：「前蒙降詔，未曾發遣。今曹操在山東，兵強將盛，可宣入朝，以輔王室。」帝曰：「朕前既降詔，<span class="jiazhu">應前文。</span>卿何必再奏，今即差人前去便了。」彪領旨，即差使命赴山東，宣召曹操。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說曹操在山東，聞知車駕已還洛陽，聚謀士商議。荀彧進曰：「昔晉文公納周襄王，而諸侯服從；<span class="jiazhu">此勸以伯者之業。</span>漢高祖爲義帝發喪，而天下歸心。<span class="jiazhu">此直勸以王者之事。</span>今天子蒙塵，將軍誠因此時，首倡義兵，奉天子以從眾望，不世之略也。若不早圖，人將先我而爲之矣。」<span class="jiazhu">此時此事，除卻曹操亦無人可爲矣。</span>曹操大喜。正要收拾起兵，忽報有天使齎詔宣召。操接詔，克日興師。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說帝在洛陽，百事未備，城郭崩倒，欲修未能。人報李傕、郭汜領兵將到。帝大驚，問楊奉曰：「山東之使未回，李、郭之兵又至，爲之奈何？」楊奉、韓暹曰：「臣願與賊決死戰，以保陛下！」董承曰：「城郭不堅，兵用不多，戰如不勝，當復如何？不若且奉駕往山東避之。」帝從其言，即日起駕，望山東進發。<span class="jiazhu">前者使命未至，曹操先欲勤王；此時曹操未來，天子反欲投操。寫得兩不相照，匆忙變動之極。</span>百官無馬，皆隨駕步行。出了洛陽，行無一箭之地，但見塵頭蔽日，金鼓喧天，無限人馬來到。<span class="jiazhu">又吃一嚇，使人疑是傕、汜伏兵。</span>帝、后戰慄不能言。忽見一騎飛來，乃前差往山東之使命也。至車前拜啟曰：「曹將軍盡起山東之兵，應詔前來。聞李傕、郭汜犯洛陽，先差夏侯惇爲先鋒，引上將十員，精兵五萬，前來保駕。」帝心方安。少頃，夏侯惇引許褚、典韋等，至駕前面君，俱以軍禮見帝。慰諭方畢，忽報正東又有一路軍到。帝即命夏侯惇往探之，回奏曰：「乃曹操步軍也。」須臾曹洪、李典、樂進來見駕。通名畢，洪奏曰：「臣兄知賊兵至近，恐夏侯惇孤力難爲，故又差臣等倍道而來協助。」帝曰：「曹將軍真社稷臣也！」<span class="jiazhu">只怕未必。</span>遂命護駕前行。探馬來報：「李傕、郭汜領兵，長驅而來。」帝令夏侯惇分兩路迎之。惇乃與曹洪分爲兩翼，馬軍先出，步軍後隨，盡力攻擊，傕、汜賊兵大敗，斬首萬餘。於是請帝還洛陽故宮。夏侯惇屯兵於城外。次日，曹操引大隊人馬到來。<span class="jiazhu">馬軍先到，步軍繼至，然後大隊人馬到。寫曹操來得聲勢。</span>安營畢，入城見帝、拜於殿階之下。帝賜平身，宣諭慰勞。操曰：「臣向蒙國恩，刻思圖報。今傕、汜二賊，罪惡貫盈。臣有精兵二十餘萬，以順討逆，無不克捷。陛下善保龍體，以社稷爲重。」帝乃封操領司隸校尉、假節鉞、錄尚書事。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說李傕、郭汜知操遠來，議欲速戰。賈詡諫曰：「不可。操兵精將勇，不如降之，求免本身之罪。」傕怒曰：「爾敢滅吾銳氣！」拔劍欲斬詡。眾將勸免。是夜，賈詡單馬走回鄉裏去了。<span class="jiazhu">去得是。獨恨其不早耳。</span>次日，李傕軍馬來迎操兵。操先令許褚、曹仁、典韋領三百鐵騎，於傕陣中衝突三遭，方纔佈陣。陣圓處，李傕姪李暹、李別出馬陣前。未及開言，許褚飛馬過去，一刀先斬李暹。李別吃了一驚，倒撞下馬。褚亦斬之，雙挽人頭回陣。曹操撫許褚之背曰：「子真吾之樊噲也！」<span class="jiazhu">又隱然以高祖自待。</span>隨令夏侯惇領兵左出、曹仁領兵右出，操自領中軍沖陣。鼓響一聲，三軍齊進，賊兵抵敵不住，大敗而走。操親掣寶劍押陣，率眾連夜追殺，剿戮極多，降者不計其數。傕、汜望西逃命，忙忙似喪家之狗，自知無處容身，只得往山中落草去了。<span class="jiazhu">一向做官，原是做強盜。今去做強盜，原只算去做官。</span>曹操回兵，仍屯於洛陽城外。楊奉、韓暹兩個商議：「今曹操成了大功，必掌重權，如何容得我等？」乃入奏天子，只以追殺傕、汜爲名，引本部軍屯於大樑去了。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	帝一日命人至操營，宣操入宮議事。操聞天使至，請入相見。只見那人眉清目秀，精神充足。操暗想曰：「今東都大荒，官僚軍民皆有饑色，此人何得獨肥？」因問之曰：「公尊顏充腴，以何調理而至此？」對曰：「某無他法，只食淡二十年矣。」<span class="jiazhu">肥者必俗，好淡卻是不俗。</span>操乃頷之。又問曰：「君居何職？」對曰：「某居孝廉，<span class="jiazhu">然則是曹操年家。</span>原爲袁紹、張楊從事。今聞天子還都，特來朝覲，官封正議郎。濟陰定陶人，姓董，名昭，字公仁。」曹操避席曰：「聞名久矣！幸得於此相見。」遂置酒帳中相待，令與荀彧相會。忽人報曰：「一隊軍往東而去，不知何人。」操急令人探之。董昭曰：「此乃李傕舊將楊奉，與白波帥韓暹，因明公來此，故引兵欲投大樑去耳。」操曰：「莫非疑操乎？」昭曰：「此乃無謀之輩，明公何足慮也。」操又曰：「李、郭二賊，此去若何？」昭曰：「虎無爪，鳥無翼，不久當爲明公所擒，無足介意。」<span class="jiazhu">看得楊、韓、李、郭四人雪淡。</span>操見昭言語投機，便問以朝廷大事。昭曰：「明公興義兵以除暴亂，入朝輔佐天子，此五伯之功也。但諸將人殊意異，未必服從。今若留此，恐有不便。惟移駕幸許都爲上策。<span class="jiazhu">此策非爲朝廷，專爲曹操。</span>然朝廷播越，新還京師，遠近仰望，以冀一朝之安。今復徒駕，不厭眾心。夫行非常之事，乃有非常之功：願將軍決計之。」<span class="jiazhu">不似食淡人語。然食鹽醋人，又何能知此。</span>操執昭手而笑曰：「此吾之本志也。但楊奉在大樑，大臣在朝，不有他變否？」昭曰：「易也。以書與楊奉，先安其心；明告大臣：以京師無糧，欲車駕幸許都，近魯陽，轉運糧食，庶無缺欠懸隔之憂。大臣聞之，當欣從也。」操大喜。昭謝別，操執其手曰：「凡操有所圖，惟公教之。」昭稱謝而去。<span class="jiazhu">曹操又得一謀士。</span>操由是日與眾謀士密議遷都之事。時侍中太史令王立，私謂宗正劉艾曰：「吾仰觀天文，自去春太白犯鎮星於斗牛、過天津，熒惑又逆行，與太白會於天關，金火交會，必有新天子出。吾觀大漢氣數將終，晉魏之地，必有興者。」<span class="jiazhu">周時有「魏風」，而魏爲晉所并，魏地遂入於晉。及晉卿魏斯求爲諸侯，與韓、趙三分晉國，而魏復興焉。<span class="shu-ming">左傳</span>曰：「魏大名也。故畢萬卜居於此，而子孫乃昌。」魏居天下之中，中央屬土，土之色黃，正應「黃天當立」之讖。</span>又密奏獻帝曰：「天命有去就，五行不常盛。代火者土也。代漢而有天下者，當在魏。」操聞之，使人告立曰：「知公忠於朝廷，然天道深遠，幸勿多言。」操以是告彧。彧曰：「漢以火德王，而明公乃土命也。許都屬土，到彼必興。火能生土，土能旺木，正合董昭、王立之言。他日必有興者。」<span class="jiazhu">雖云地利，實合天時，故曰曹操得天時。</span>操意遂決。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	次日入見帝，奏曰：「東都荒廢久矣，不可修葺；更兼轉運糧食艱辛。許都地近魯陽，城郭宮室，錢糧民物，足可備用。臣敢請駕幸許都，惟陛下從之。」帝不敢不從；群臣皆懼操勢，亦莫敢有異議。遂擇日起駕。<span class="jiazhu">此時皇帝竟如雙陸象棋，搬來搬去，憑人安放。</span>操引軍護行，百官皆從。行不到數程，前至一高陵，忽然喊聲大舉，楊奉、韓暹領兵攔路。<span class="jiazhu">二人忽來奪駕。使其得志，未必不爲傕、汜所爲。</span>徐晃當先，大叫：「曹操欲劫駕何往？」操出馬視之，見徐晃威風凜凜，暗暗稱奇。便令許褚出馬與徐晃交鋒。刀斧相交，戰五十餘合，不分勝敗。操即鳴金收軍，召謀士議曰：「楊奉、韓暹誠不足道，徐晃乃真良將也。吾不忍以力并之，當以計招之。」<span class="jiazhu">曹操見才便愛，安得不成大業。</span>行軍從事滿寵曰：「主公勿慮。某向與徐晃有一面之交，今晚扮作小卒偷入其營，以言說之，管教他傾心來降。」操欣然從之。是夜滿寵扮作小卒，混入彼軍隊中，偷至徐晃帳前，只見晃秉燭被甲而坐。寵突至其前，<span class="jiazhu">來得突兀，如華元登子反之床。</span>揖曰：「故人別來無恙乎？」徐晃驚起，熟視之曰：「子非山陽滿伯寧耶？何以至此？」寵曰：「某現爲曹將軍從事。今日於陣前得見故人，欲進一言，故特冒死而來。」晃乃延之坐，問其來意。寵曰：「公之勇略，世所罕有，奈何屈身於楊、韓之徒？曹將軍當世英雄，其好賢禮士，天下所知也。今日陣前見公之勇，十分敬愛，故不忍以健將決死戰，特遣寵來奉邀。公何不棄暗投明，共成大業？」<span class="jiazhu">語甚明快。</span>晃沉吟良久，乃喟然歎曰：「吾固知奉、暹非立業之人，奈從之久矣，不忍相捨。」寵曰：「豈不聞『良禽擇木而棲，賢臣擇主而事』？遇可事之主而交臂失之，非丈夫也！」晃起謝曰：「願從公言。」寵曰：「何不就殺奉、暹而去，以爲進見之禮？」晃曰：「以臣弒主，大不義也。吾決不爲。」<span class="jiazhu">與呂布殺丁原大相懸絕。公明真義士，故後來獨與雲長公交厚。</span>寵曰：「公真義士也！」晃遂引帳下數十騎，連夜同滿寵來投曹操。早有人報知楊奉。奉大怒，自引千騎來追，大叫：「徐晃反賊休走！」正追趕間，忽然一聲炮響，山上山下，火把齊明，伏軍四出。曹操親自引軍當先，大喝：「我在此等候多時。休教走脫！」<span class="jiazhu">滿寵去而徐晃必來，徐晃來而楊奉必趕，都在曹操算中。</span>楊奉大驚，急待回軍，早被曹操圍住。恰好韓暹引兵來救，兩軍混戰，楊奉走脫。曹操趁彼軍亂，乘勢攻擊，兩家軍士大半多降。楊奉、韓暹勢孤，引敗兵投袁術去了。<span class="jiazhu">後文伏線。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	曹操收軍回營。滿寵引徐晃入見，操大喜，厚待之。於是迎鑾駕到許都，蓋造宮室殿宇，立宗廟、社稷、省臺、司院、衙門，修城郭、府庫。封董承等十三人爲列侯。賞功罰罪，并聽曹操處置。操自封爲大將軍武平侯；<span class="jiazhu">帝命爲司隸校尉錄尚書事，畢竟封不暢，故不若自封之爲爽快也。○李傕、郭汜自寫職銜，勒令帝封；今曹操竟自封職銜，更不勞天子費心：愈出愈奇。</span>以荀彧爲侍中尚書令；荀攸爲軍師；郭嘉爲司馬祭酒；劉曄爲司空曹掾；毛玠、任峻爲典農中郎將，催督錢糧；程昱爲東平相；范成、董昭爲洛陽令；滿寵爲許都令；夏侯惇、夏侯淵、曹仁、曹洪皆爲將軍；呂虔、李典、樂進、于禁、徐晃皆爲校尉；許褚、典韋皆爲都尉。其餘將士，各各封官。自此大權皆歸於曹操。<span class="jiazhu">總結一句。</span>朝廷大務，先稟曹操，然後方奏天子。<span class="jiazhu">自此皇帝又在曹操手中過活矣。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	操既定大事，乃設宴後堂，聚眾謀士共議曰：「劉備屯兵徐州，自領州事；近呂布以兵敗投之，備使居於小沛。若二人同心，引兵來犯，乃心腹之患也。公等有何妙計可圖之？」<span class="jiazhu">方定許都，遂以徐州爲心腹之患，可知徐州乃操所必欲爭也。</span>許褚曰：「願借精兵五萬，斬劉備、呂布之頭，獻於丞相。」荀彧曰：「將軍勇則勇矣，不知用謀。今許都新定，未可造次用兵。彧有一計，名曰『二虎競食』之計。<span class="jiazhu">計名奇。</span>今劉備雖領徐州，未得詔命。明公可奏請詔命，實授備爲徐州牧，因密與一書，教殺呂布。事成，則備無猛士爲輔，亦漸可圖；事不成，則呂布必殺備矣：此乃二虎競食之計也。」<span class="jiazhu">極似戰國策士之謀。</span>操從其言，即時奏請詔命，遣使齎往徐州，封劉備爲征東將軍、宜城亭侯、領徐州牧，并附密書一封。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說劉玄德在徐州，聞帝幸許都，正欲上表慶賀，忽報天使至。出郭迎接入郡，拜受恩命畢，設宴款待來使。使曰：「君侯得此恩命，實曹將軍於帝前保薦之力也。」玄德稱謝。使者乃取出私書，遞與玄德。玄德看罷，曰：「此事尚容計議。」<span class="jiazhu">已識破機關。</span>席散，安歇來使於館驛。玄德連夜與眾商議此事。張飛曰：「呂布本無義之人，殺之無礙。」<span class="jiazhu">直心快口。</span>玄德曰：「他勢窮而來投我，我若殺之，亦是不義。」張飛曰：「好人難做。」<span class="jiazhu">看透世情語。然是爲天下負好人者說法，非要人不做好人也。</span>玄德不從。次日，呂布來賀，玄德教請入見。布曰：「聞公受朝廷恩命，特來相賀。」玄德遜謝。只見張飛扯劍上廳，要殺呂布，玄德慌忙阻住。布大驚曰：「翼德何故只要殺我？」張飛叫曰：「曹操道你是無義之人，教我哥哥殺你！」<span class="jiazhu">曹操密書，卻被他一口喊出。</span>玄德連聲喝退。乃引呂布同入後堂，實告前因，就將曹操所送密書與呂布看。<span class="jiazhu">此是玄德妙用。</span>布看畢泣曰：「此乃曹賊欲令我二人不和耳！」玄德曰：「兄勿憂，劉備誓不爲此不義之事。」呂布再三拜謝。備留布飲酒，至晚方回。關、張曰：「兄長何故不殺呂布？」玄德曰：「此曹孟德恐我與呂布同謀伐之，故用此計，使我兩人自相吞併，彼卻於中取利。奈何爲所使乎？」<span class="jiazhu">荀彧之計早被料破，可見玄德機智絕人，不是一味忠厚。</span>關公點頭道是。張飛曰：「我只要殺此賊，以絕後患！」<span class="jiazhu">本心自要殺此賊，固不因孟德之書起見也。快人快語。</span>玄德曰：「此非大丈夫之所爲也。」次日，玄德送使命回京，就拜表謝恩；并回書與曹操，只言容緩圖之。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	使命回見曹操，言玄德不殺呂布之事。操問荀彧曰：「此計不成，奈何？」彧曰：「又有一計，名曰『驅虎吞狼』之計。」<span class="jiazhu">計名又奇。</span>操曰：「其計如何？」彧曰：「可暗令人往袁術處通問，報說劉備上密表，要略南郡。術聞之必怒而攻備。公乃明詔劉備討袁術。兩邊相并，呂布必生異心。此驅虎吞狼之計也。」<span class="jiazhu">因劉、呂二人不市相并，又弄出一袁術來。</span>操大喜，先發人往袁術處，次假天子詔，發人往徐州。卻說玄德在徐州，聞使命至，出郭迎接。開讀詔書，卻是要起兵討袁術。玄德領命，送使者先回。糜竺曰：「此又是曹操之計。」玄德曰：「雖是計，王命不可違也。」<span class="jiazhu">曹操所以能令人者，只爲假託王命。</span>遂點軍馬，克日起程。孫乾曰：「可先定守城之人。」玄德曰：「二弟之中，誰人可守？」關公曰：「弟願守此城。」玄德曰：「吾早晚欲與你議事，豈可相離？」張飛曰：「小弟願守此城。」玄德曰：「你守不得此城。你一者酒後剛強，鞭撻士卒；<span class="jiazhu">爲下文使酒伏線。</span>二者作事輕易，不從人諫。<span class="jiazhu">爲下文不聽陳宮伏線。</span>吾不放心。」張飛曰：「弟自今以後不飲酒，<span class="jiazhu">只爲不飲酒，倒弄出酒風來。</span>不打軍士，諸般聽人勸諫便了。」糜竺曰：「只恐口不應心。」飛怒曰：「吾跟哥哥多年，未嘗失信，你如何輕料我！」玄德曰：「弟言雖如此，吾終不放心。還請陳元龍輔之，早晚令其少飲酒，<span class="jiazhu">不曰不飲，而曰少飲，料得張公必不肯不飲酒也。</span>勿致失事。」陳登應諾。玄德吩咐了當，乃統馬步軍二萬，離徐州望南陽進發。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說袁術聞說劉備上表，欲吞其州縣，乃大怒曰：「汝乃織席編屨之夫，今輒佔據大郡，與諸侯同列。吾正欲伐汝，汝卻反欲圖我，深爲可恨！」乃使上將紀靈起兵十萬，殺奔徐州。兩軍會於盱眙。玄德兵少，依山傍水下寨。那紀靈乃山東人，使一口三尖刀，重五十斤。是日引兵出陣，大罵：「劉備村夫，安敢侵吾境界！」玄德曰：「吾奉天子詔，以討不臣。汝今敢來相拒，罪不容誅！」紀靈大怒，拍馬舞刀，直取玄德。關公大喝曰：「匹夫休得逞強！」出馬與紀靈大戰。一連三十合，不分勝負。紀靈大叫：「少歇！」關公便撥馬回陣，立於陣前候之。<span class="jiazhu">儒雅之極，是雲長身份，不是翼德身份。</span>紀靈卻遣副將荀正出馬。關公曰：「只教紀靈來，與他決個雌雄！」荀正曰：「汝乃無名下將，非紀將軍對手！」關公大怒，直取荀正，交馬一合，砍荀正於馬下。玄德驅兵殺將過去，紀靈大敗，退守淮陰河口。不敢交戰，只教軍士來偷營劫寨，皆被徐州兵殺敗。兩軍相拒，不在話下。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說張飛自送玄德起身後，一應雜事，俱付陳元龍管理；軍機大務，自家參酌。一日設宴，請各官赴席。眾人坐定。張飛開言曰：「我兄臨去時，吩咐我少飲酒，恐致失事。眾官今日盡此一醉，明日都各戒酒，<span class="jiazhu">自己不能戒酒，卻要眾人陪他戒酒，妙。</span>幫我守城。今日卻都要滿飲。」言罷，起身與眾官把盞。酒至曹豹面前，豹曰：「我從天戒，不飲酒。」<span class="jiazhu">「天戒」二字新。○你自不吃酒，天何嘗戒你來。</span>飛曰：「廝殺漢如何不飲酒！<span class="jiazhu">一死且不惜，斗酒安足辭。</span>我要你吃一盞。」豹懼怕，只得飲了一杯。<span class="jiazhu">破天戒矣。</span>張飛把遍各官，自斟巨觥，連飲了幾十杯，不覺大醉。卻又起身，與眾官把盞。酒至曹豹，豹曰：「某實不能飲矣。」飛曰：「你恰纔吃了，如今爲何推卻？」豹再三不飲。飛醉後使酒，<span class="jiazhu">今人每因使酒故戒酒，翼德偏因戒酒反致使酒。畢竟今人俗而翼德趣。</span>便發怒曰：「你違我將令，該打一百！」<span class="jiazhu">以將令行酒令，令官不過取笑；以酒令行將令，將官卻是認真。</span>便喝軍士拿下。陳元龍曰：「玄德公臨去時，吩咐你甚來？」飛曰：「你文官只管文官事，休來管我。」<span class="jiazhu">違了將令，固非文官所得而管也。</span>曹豹無奈，只得告求曰：「翼德公看我女婿之面，且恕我罷！」飛曰：「你女婿是誰？」豹曰：「呂布是也。」<span class="jiazhu">正提著他對頭。</span>飛大怒曰：「我本不欲打你，你把呂布來嚇我，我偏要打你。我打你便是打呂布。」<span class="jiazhu">張飛使酒罵曹豹，意不在曹豹而在呂布。亦如灌夫使酒罵臨汝侯，意不在臨汝而在田蚡也。</span>諸人勸不住。將曹豹鞭至五十，<span class="jiazhu">此五十鞭只算酒籌。</span>眾人苦苦告饒方止。<span class="jiazhu">不怕曹豹背痛，只怕呂布耳熱。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	席散，曹豹回去，深恨張飛，連夜差人齎書一封，徑投小沛見呂布，備說張飛無禮。且云：「玄德已往淮南，今夜可乘飛醉，引兵來襲徐州，不可錯此機會。」呂布見書，便請陳宮來議。宮曰：「小沛原非久居之地。今徐州既有可乘之隙。失此不取，悔之晚矣。」<span class="jiazhu">兩雄不并棲，況有陳宮爲之謀，曹操爲之構，即無張飛使酒，布能久居小沛哉？無徒以使酒責張飛也。</span>布從之，隨即披掛上馬，領五百騎先行。使陳宮引大軍繼進，高順亦隨後進發。<span class="jiazhu">曹操之攻徐州，爲父報仇；呂布之襲徐州，爲妻之父報仇。</span>小沛離徐州只四五十里，上馬便到。呂布到城下時，恰纔四更，月色澄清。<span class="jiazhu">當此月明人靜，正好再飲酒，如何卻動兵。</span>城上更不知覺。布到城門邊叫曰：「劉使君有機密使人至！」城上有曹豹軍，報知曹豹。豹上城看之，便令軍士開門。呂布一聲暗號。眾軍齊入，喊聲大舉。張飛正醉臥府中，左右急忙搖醒，報說：「呂布賺開城門，殺將進來了！」張飛大怒，慌忙披掛，綽了丈八蛇矛。纔出府門，上得馬時，呂布軍馬已到，正與相迎。張飛此時酒猶未醒，不能力戰；呂布素知飛勇，<span class="jiazhu">虎牢關前已曾領教。</span>亦不敢相逼。十八騎燕將，保著張飛殺出東門，玄德家眷在府中，都不及顧了。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說曹豹，見張飛只十數人護從，又欺他醉，遂引百十人趕來。<span class="jiazhu">豈非討死。</span>飛見豹大怒，拍馬來迎。戰了三合，曹豹敗走。飛趕到河邊，一槍正刺中曹豹後心，<span class="jiazhu">此一槍只算醉筆草草。○此時酒令已完，正好殺將。</span>連人帶馬死於河中。<span class="jiazhu">活時不肯飲酒，死時罰他吃水。</span>飛於城外招士卒，出城者盡隨飛投淮南而去。呂布入城，安撫居民，令軍士一百人，守把玄德宅門，諸人不許擅入。<span class="jiazhu">此非呂布用情，乃感玄德示以操書之情也。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說張飛引數十騎直到盱眙，來見玄德，具說曹豹與呂布裏應外合，夜襲徐州。眾皆失色。玄德歎曰：「得何足喜，失何足憂！」<span class="jiazhu">落落丈夫語。</span>關公曰：「嫂嫂安在？」<span class="jiazhu">問得要緊。</span>飛曰：「皆陷於城中矣。」玄德默然無語。<span class="jiazhu">聞家眷失陷，只默然不語，後見翼德欲自刎，卻放聲大哭。是至情，亦是妙用。</span>關公頓足埋怨曰：「你當初要守城時，說甚來？兄長吩咐你甚來？今日城池又失了，嫂嫂又陷了，如何得好！」張飛聞言，惶恐無地，掣劍欲自刎。正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	舉杯暢飲情何放，拔劍捐生悔已遲！
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	不知性命如何，且聽下文分解。
</p>
</div></body></html>