<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百七回　魏主政歸司馬氏　姜維兵敗牛頭山</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu7">
	第一百零七回　魏主政歸司馬氏<br/>
	姜維兵敗牛頭山
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	甚矣，天之惡魏也！繼之以不知所從來之曹芳，而又相之以醉生夢死之曹爽，縱令司馬懿真病而真死，而其國亦必爲蜀、吳之所并矣。縱使曹爽聽桓範之言，而遷駕許都，檄召外兵，其勢必不勝，亦必終爲司馬氏之所并矣。而況同槽之三馬，猝然閉城，戀豆之駑馬，靦然就縛哉！孟德奸雄，而再傳以後，其苗裔之不振如此，悲夫！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	如何晏、鄧揚之附曹爽爲必死者，管輅也。知司馬懿之謀曹爽爲必勝者，辛憲英也。然管輅知之不足奇，憲英知之則奇矣。當曹爽之未滅，而出從曹爽者辛敞也。及曹爽之既滅，而不背曹氏者夏侯女也。然聽其姊以全我之義，不足奇；違其父以伸己之志，則奇矣。管輅以男子知人，必知之以卜與相；憲英以女子知人，不必知之以卜與相。辛敞以男子之智資於婦人，夏侯女則以婦人之志過於男子。如此二女子者，殆列女傳中所僅見。不以盛衰改節，此夏侯女之節，一武侯佐漢之節也；不以存亡易心，此夏侯女之心，一武侯報先帝之心也。然則耳之截，鼻之割，即謂之張睢陽之齒、顏常山之舌可也。身毀而乃以全身，形殘而乃以踐形，是又管輅相法之所不能及者。輅但知鬼躁、鬼幽爲死人之相，孰知截耳、割鼻有完人之目耶？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	此回敘曹氏失政，爲司馬篡魏之由。而夏侯霸入蜀，又爲姜維伐魏之始。然夏侯霸之心，非姜維之心也。霸所欲伐者司馬，而欲借漢以存曹也。維所欲伐者曹氏，而欲借霸以滅魏也。姜維之心則武侯之心也。武侯以先帝之心爲心，而欲終先帝之事。姜維又以武侯之心爲心，而欲終武侯之事也。霸與維事同而心則異，維與武侯心同而才則異。才異而一出即敗，君子亦以其心取之而己。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	文之以前伏後者，有實筆，有虛筆。姜維伐魏在六出祁山之後，而一出祁山之前，先寫一姜維，此以實筆伏之者也。鐘、鄧入蜀，在九伐中原之後，而一伐中原之前，先在夏侯霸口中寫一鐘會，寫一鄧艾，此以虛筆伏之者也。且有武侯之囑陰平，葬定軍，又虛中之虛。此處夏侯霸之言，又虛中之實。敘事作文，如此結構，可謂匠心。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	卻說司馬懿聞曹爽同弟曹羲、曹訓、曹彥并心腹何晏、鄧揚、丁謐、畢范、李勝等及御林軍，隨魏主曹芳出城，謁明帝墓，就去畋獵。懿大喜，即到省中，令司徒高柔，<span class="jiazhu">一個司馬懿心腹。</span>假以節鉞行大將軍事，先據曹爽營；又令太僕王觀，<span class="jiazhu">又是一個司馬懿心腹。</span>行中領軍事，據曹羲營。<span class="jiazhu">如陳平領太尉入北軍。</span>懿引舊官入後宮，奏郭太后，言爽背先帝託孤之恩，奸邪亂國，其罪當廢。<span class="jiazhu">周勃去產、祿要瞞著婦人，司馬懿去曹爽正要用著婦人。</span>郭太后大驚曰：「天子在外，如之奈何？」懿曰：「臣有奏天子之表，誅奸臣之計，太后勿憂。」太后懼怕，只得從之。懿急令太尉蔣濟、尚書令司馬孚，一同寫表，<span class="jiazhu">又是兩個司馬懿心腹。</span>遣黃門齎出城外，徑至帝前申奏。懿自引大軍，據武庫。早有人報知曹爽家。其妻劉氏急出廳前，喚守府官問曰：「今主公在外，仲達起兵何意？」<span class="jiazhu">郭後已爲司馬懿所用，劉氏幹得甚事！</span>守門將潘舉曰：「夫人勿驚，我去問來。」乃引弓弩手數十人，登門樓望之，正見司馬懿引兵過府前，舉令人亂箭射下，懿不得過。偏將孫謙在後止之曰：「太傅爲國家大事，休得放箭。」<span class="jiazhu">又是一個司馬懿心腹。</span>連止三次，舉方不射。司馬昭護父司馬懿而過，引兵出城屯於洛河，守住浮橋。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	且說曹爽手下司馬魯芝，見城中事變，來與參軍辛敞商議曰：「今仲達如此變亂，將如之何？」敞曰：「可引本部兵出城去見天子。」芝然其言。敞急入後堂。其姊辛憲英見之，問曰：「汝有何事，慌速如此？」敞告曰：「天子在外，太傅閉了城門，必將謀逆。」憲英曰：「司馬公未必謀逆，特欲殺曹將軍耳。」<span class="jiazhu">善於料事。劉氏若能學之，必不使曹爽出城矣。</span>敞驚曰：「此事未知如何？」憲英曰：「曹將軍非司馬公之對手，必然敗矣。」<span class="jiazhu">明於料人。劉氏若能學之，必不使曹爽廢仲達也。</span>敞曰：「那日司馬教我同去，未知可去否？」憲英曰：「職守，人之大義也。凡人在難，猶或恤之。執鞭而棄其事，不祥莫大焉。」<span class="jiazhu">忠於勸義。劉氏若能學之，必不使曹爽行譖妄之事矣。</span>敞從其言，乃與魯芝引數十騎，斬關奪門而出。人報知司馬懿。懿恐桓範亦走，急令人召之。範與其子商議。其子曰：「車駕在外，不如南出。」<span class="jiazhu">辛敝有姊，桓范有兒。</span>範從其言，乃上馬至平昌門，城門已閉，把門將乃桓范舊吏司蕃也，範袖中取出一竹版曰：「太后有詔，可即開門。」司蕃曰：「請詔驗之。」範叱曰：「汝是吾故吏，何敢如此！」司蕃只得開門放出。範出至城外，喚司蕃曰：「太傅造反，汝可速隨我去。」<span class="jiazhu">後仲達殺桓範，只爲此語。</span>蕃大驚，追之不及。人報知司馬懿。懿大驚曰：「『智囊』泄矣！如之奈何？」蔣濟曰：「『駑馬戀棧豆』，必不能用也。」<span class="jiazhu">智囊怎當鈍物。</span>懿乃召許允、陳泰<span class="jiazhu">又是兩個司馬懿心腹。</span>曰：「汝去見曹爽，說太傅別無他事，只是削汝兄弟兵權而已。」<span class="jiazhu">恐其在外生變，故誘之使歸而就死耳。</span>許、陳二人去了。又召殿中校尉尹大目至，令戡濟作書，與目持去見爽。懿分付曰：「汝與爽厚，可領此任。<span class="jiazhu">曹爽所厚者，又爲司馬懿心腹。</span>汝見爽，說吾與蔣濟指洛水爲誓，只因兵權之事，別無他意。」<span class="jiazhu">直如騙小兒。</span>尹大目依令而去。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說曹爽正飛鷹走犬之際，忽報城內有變，太傅有表。爽大驚，幾乎落馬。太傅忽然起床，<span class="jiazhu">曹爽自應落馬。</span>黃門官捧表，跪於天子之前。爽接表拆封，令近臣讀之。表略曰：
</p>
<p class="margin2" id="p7"><a class="gg-link" href="#p7" onclick="return changeColor(this);"></a>
	征西大都督、太傅臣司馬懿，誠惶誠恐，頓首謹表：臣昔從遼東還，先帝詔陛下與秦王及臣等，升禦床，把臣臂，深以後事爲念。今大將軍曹爽，背棄顧命，敗亂國典，內則僭擬，外專威權。以黃門張當爲都監，專共交關；看察至尊，伺候神器，離間二宮，傷害骨肉，天下洶洶，人懷危懼。此非先帝詔陛下及囑臣之本意也。臣雖朽邁，敢忘往言？太尉臣濟、尚書臣孚等，皆以爽爲有無君之心，兄弟不宜典兵宿衛，奏永寧宮皇太后，令敕臣表奏施行。臣輒敕主者及黃門令，罷爽、羲、訓吏兵，以侯就第，不得逗留，以稽車駕；敢有稽留，便以軍法從事。<span class="jiazhu">此數語竟似告示，不像表文。司馬懿之專，於此見矣。</span>臣輒力疾將兵，屯於洛水浮橋，伺察非常。謹此上聞，伏干聖聽。<span class="jiazhu">「伏干聖聽」四字，何不竟改「想宜知悉」。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	魏主曹芳聽畢，乃喚曹爽曰：「太傅之言若此，卿如何裁處？」爽手足失措，回顧二弟曰：「爲之奈何？」羲曰：「劣弟亦曾諫兄，兄執迷不聽，致有今日。<span class="jiazhu">應前卷中語。</span>司馬懿譎詐無比，孔明尚不能勝，況我兄弟乎？不如自縳見之，以免一死。」<span class="jiazhu">爽兄弟三人都是駑馬，懿父子三人都是駿馬。三駑馬戀棧，三駿馬便同槽矣。</span>言未畢，參軍辛敞、司馬魯芝到。爽問之。二人告曰：「城中把得鐵桶相似，太傅引兵屯洛水浮橋，勢將不可復歸。宜早定大計。」正言間，司農桓范驟馬而至，謂爽曰：「太傅已變，將軍何不請天子幸許都，調外兵以討司馬懿耶？」<span class="jiazhu">若行此計，國中必大亂，姜維得乘亂伐魏，必得成功。</span>爽曰：「吾等全家皆在城中，豈可投他處求援？」<span class="jiazhu">果應蔣濟之料。</span>範曰：「匹夫臨難，尚欲望活。今主公身隨天子，號令天下，誰敢不應？豈可自投死地乎？」爽聞言不決，惟流涕而已。<span class="jiazhu">因戀生泣，只是拋不下棧豆耳。</span>範又曰：「此去許都，不過半宿。城中糧草，足支數載。今主公別營兵馬，近在關南，呼之即至。大司馬之印，某將在此。主公可急行，遲則休矣！」<span class="jiazhu">此之謂智囊。</span>爽曰：「多官勿太催逼，待吾細細思之。」<span class="jiazhu">活畫一無用之人。</span>少頃，侍中許允、尚書令陳泰至。二人告曰：「太傅只爲將軍權重，不過要削去兵權，別無他意。將軍可早歸城中。」爽默然不語。<span class="jiazhu">其名曰爽，何其人之不爽若此。</span>又只見殿中校尉尹大目至。目曰：「太傅指洛水爲誓，并無他意。<span class="jiazhu">罰咒當飯吃。</span>有蔣太尉書在此。將軍可削去兵權，早歸相府。」爽信爲良言。桓範又告曰：「事急矣，休聽外言而就死地！」是夜曹爽意不能決，乃拔劍在手，嗟歎尋思；自黃昏直流涕到曉，終是狐疑不定。<span class="jiazhu">今之文思遲鈍者，竟日不成一字，毋乃與曹爽同乎？</span>桓範入帳催之曰：「主公思慮一晝夜，何尚不能決？」爽擲劍而歎曰：「我不起兵，請願棄官，但爲富家翁足矣！」<span class="jiazhu">曹子丹被孔明氣死羞死，尚是有羞有氣，今曹爽直是不羞不氣也。</span>範大哭出帳曰：「曹子丹以智謀自矜，今兄弟三人，真豚犢耳！」痛哭不已。許允、陳泰令爽先納印綬與司馬懿。爽令將印送去。主簿楊綜扯住印綬而哭曰：「主公今日舍兵權自縛去降，不免東市受戮也。」爽曰：「太傅必不失信於我。」<span class="jiazhu">曹氏子孫如此無用，當使奸雄氣沮。</span>於是曹爽將印將綬與許、陳二人，先齎與司馬懿。眾軍見無將印，盡皆四散。爽手下只有散騎官僚。到浮橋時，懿傳令，教曹爽兄弟三人且回私宅，<span class="jiazhu">奸雄手段，妙在緩緩而來。</span>餘皆發監，聽候敕旨。爽等入城時，并無一人侍從。桓范至浮橋邊，懿在馬上以鞭指之曰：「桓大夫何故如此？」範低頭不語，<span class="jiazhu">鉗智囊口矣。</span>入城而去。於是司馬懿請駕拔營入洛陽。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	曹爽兄弟三人回家之後，懿用大鎖鎖門，令居民八百人圍守其宅。曹爽心中憂悶。羲謂爽曰：「今家中乏糧，兄可作書與太傅借糧。<span class="jiazhu">刀在其頸，猶欲借糧，爲之一笑。</span>如肯以糧借我，必無相害之心。」爽乃作書令人持去。司馬懿覽書，遂遣人送糧一百斛，運至曹爽府中。<span class="jiazhu">奸雄手段，只是緩緩而來。</span>爽大喜曰：「司馬公本無害我之心也！」遂不以爲憂。<span class="jiazhu">愚人愚到底。</span>原來司馬懿先將黃門張當捉下獄中問罪。當曰：「非我一人，更有何晏、鄧揚、李勝、畢范、丁謐等五人同謀篡逆。」懿取了張當供詞，卻捉何晏等勘問明白，皆稱：「三月間欲反。」<span class="jiazhu">此等獄詞，皆周內所成，未必真有其事也。</span>懿用長枷釘了。城門守將司蕃告稱：「桓範矯詔出城，口稱太傅謀反。」懿曰：「誣人反情，抵罪反坐。」亦將桓範等皆下獄，然後押曹爽兄弟三人并一干人犯皆斬於市曹，滅其三族。<span class="jiazhu">拔劍尋思，想了一夜，竟想不到此。</span>其家產財物，盡抄入庫。時有曹爽從弟文叔之妻，乃夏侯令女也。早寡而無子，其父欲改嫁之，女截耳自誓。及爽被誅，其父復將嫁之，女又斷去其鼻。其家驚惶，謂之曰：「人生世間，如輕塵棲弱草，何至自苦如此？<span class="jiazhu">今日此等達人多矣。</span>且大家又被司馬氏誅戮已盡，守此欲誰爲哉？」女泣曰：「吾聞：『仁者不以盛衰改節，義者不以存亡易心。』曹氏盛時，尚欲保終；況今滅亡，何忍棄之？此禽獸之行，吾豈爲乎！」<span class="jiazhu">辛憲英教弟以義，夏侯女辭父以節，同時乃有兩個奇女子。</span>懿聞而賢之，聽使乞子自養，爲曹氏後。<span class="jiazhu">司馬懿自受巾幗，當以男子衣冠送夏侯氏。</span>後人有詩曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	弱草微塵盡達觀，夏侯有女義如山。<br/>
	丈夫不及裙釵節，自顧鬚眉亦汗顏。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說司馬懿斬了曹爽，太尉蔣濟曰：「尚有魯芝、辛敞斬關奪門而出，楊綜奪印不與，皆不可縱。」懿曰：「彼各爲其主，乃義人也。」遂復各人舊職。<span class="jiazhu">獨殺桓範，特以智囊見忌耳。</span>辛敞歎曰：「吾若不問於姊，失大義矣！」<span class="jiazhu">好姐姐，我亦願爲之弟矣。</span>後人有詩贊辛憲英曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	爲臣食祿當思報，事主臨危合盡忠。<br/>
	辛氏憲英曾勸弟，古今千載頌高風。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	司馬懿饒了辛敞等，乃出榜曉諭：但有曹爽門下一應人等，盡皆免死，有官者照舊復職。軍民各守家業，內外安堵。何、鄧二人死於非命，果應管輅之言。<span class="jiazhu">應前卷中語。</span>後人有詩贊管輅曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	傳得聖賢真妙訣，平原管輅相通神。<br/>
	鬼幽鬼躁分何鄧，未喪先知是死人。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說魏主曹芳封司馬懿爲丞相，加九鍚。<span class="jiazhu">令人追憶魏公加九錫時。</span>懿固辭不肯受。<span class="jiazhu">此則賢於曹操。</span>芳不淮，令父子三人同領國事。懿忽然想起：「曹爽全家雖誅，尚有夏侯霸守備雍州等處，係爽親族，倘驟然作亂，如何堤備？必當處置。」即下詔使往雍州，取征西將軍夏侯霸赴洛陽議事。<span class="jiazhu">剪滅公室，其意可知。</span>夏侯霸聽知大驚，便引本部三千兵造反。有鎮守雍州剌史郭淮，聽知夏侯霸反，即率本部兵來，與夏侯霸交戰。淮出馬大罵曰：「汝既是大魏皇族，天子又不曾虧汝，何故背反？」霸亦罵曰：「吾祖父於國家多建勳勞，今司馬懿何等人，滅吾曹氏宗族，又來取我，早晚必思篡位。吾仗義討賊，何反之有？」<span class="jiazhu">夏侯霸欲討魏賊，姜維即借他來共討漢賊。</span>淮大怒，挺槍驟馬，直取夏侯霸。霸揮刀縱馬來迎。戰不十合，淮敗走，霸隨後趕來。忽聽得後軍吶喊，霸急回馬時，陳泰引兵殺來。郭淮復回，兩路夾攻，霸大敗而走，折兵大半；尋思無計，遂投漢中來降後主。<span class="jiazhu">孔明得姜維爲幫手，姜維又得一夏侯霸爲幫手。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	有人報與姜維，維心不信，令人體訪得實，方教入城。霸拜見畢，哭告前事。維曰：「昔微子去周，成萬古之名；公能匡扶漢室，無愧古人也。」遂設宴相待。維就席問曰：「今司馬懿父子掌握重權，有窺我國之志否？」霸曰：「老賊方圖謀逆，未暇及外。但魏國新有二人，正在妙齡之際，若使領兵馬，實吳、蜀之大患也。」<span class="jiazhu">預爲數回後伏線。</span>維問：「二人是誰？」霸告曰：「一人現爲秘書郎，乃潁川長社人，姓鐘，名會，字士季，太傅鍾繇之子，幼有膽智。<span class="jiazhu">乃翁筆下有字，乃郎胸中有字。</span>繇嘗率二子見文帝，會時年七歲，其兄毓年八歲。毓見帝惶懼，汗流滿面。帝問毓曰：『卿何以汗？』毓對曰：『戰戰惶惶，汗出如漿。』帝問會曰：『卿何以不汗？』會對曰：『戰戰慄栗，汗不敢出。』<span class="jiazhu">一人戲問曰：『人身上何物不怕嚇？』或答曰：『惟有汗不怕嚇。人越嚇他，越要出來。』今會曰『汗不敢出』，則是汗亦怕嚇矣。爲之一笑。</span>帝獨奇之。及稍長，喜讀兵書，深明韜略。司馬懿與蔣濟皆稱其才。一人現爲掾吏，乃義陽人也；姓鄧，名艾，字士載。幼年失父。素有大志，但見高山大澤，輒窺度指畫，何處可以屯兵，何處可以積糧，何處可以埋伏。<span class="jiazhu">便爲渡陰平嶺張本。</span>人皆笑之，獨司馬懿奇其才，遂令參贊軍機。艾爲人口吃，每奏事必稱『艾、艾』，<span class="jiazhu">古之名人口吃者，韓非、周昌、揚雄、鄧艾也。今有嘲口吃者曰：『既是昌家，又疑非類。知無雄風，定有艾氣。』</span>懿戲謂曰：『卿稱艾艾，當有幾艾？』艾應聲曰：『鳳兮鳳兮，故是一鳳。』其資性敏捷，大抵如此。二人深可畏也。」<span class="jiazhu">二人來歷卻在夏侯霸口中敘出，省筆之法。</span>維笑曰：「量此孺子，何足道哉！」
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	於是姜維引夏侯霸至成都，入見後主。維奏曰：「司馬懿謀殺曹爽，又來賺夏侯霸，霸因此投降。目今司馬懿父子專權，曹芳懦弱，魏國將危。臣在漢中有年，兵精糧足。臣願領王師，即以霸爲鄉導官，進取中原，重興漢室，以報陛下之恩，以終丞相之志。」<span class="jiazhu">此一段言語，可當姜維一篇前出師表。</span>尚書令費褘諫曰：「近者，蔣琬、董允，皆相繼而亡，<span class="jiazhu">二人之死在費褘口中補出，省筆之法。</span>內治無人。伯約只宜待時，不宜輕動。」維曰：「不然，人生如白駒過隙，似此遷延歲月，何日恢復中原乎？」<span class="jiazhu">「微塵棲草」是言其輕，「白駒過隙」是言其快。一則以徇節爲不必，一則以徇節當及時也。</span>褘又曰：「孫子云：『知彼知己，百戰百勝。』我等皆不如丞相遠甚；丞相尚不能恢復中原，何況我等？」<span class="jiazhu">將六出祁山事於此一提。</span>維曰：「吾久居隴上，深知羌人之心；今若結羌人爲援，雖未能克復中原，自隴而西，可斷而有也。」<span class="jiazhu">既得夏侯霸爲幫手，又欲借羌人爲幫手。</span>後主曰：「卿既欲伐魏，可盡忠竭力，勿墮銳氣，以負朕命。」於是姜維領敕辭朝，同夏侯霸徑到漢中，計議起兵。維曰：「可先遣使去羌人處通盟，然後出西平，近雍州。先築二城於曲山之下，令兵守之，以爲犄角之勢。我等盡發糧草於川口，依丞相舊制，次第進兵。」<span class="jiazhu">此是一伐中原。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	是年秋八月，先差蜀將句安、李歆同引一萬五千兵，往曲山前連築二城：句安守東城，李歆守西城。早有細作報與雍州剌史郭淮。淮一面申報洛陽，一面遣副將陳泰引兵五萬，來曲山與蜀兵交戰。句安、李歆各引一軍出迎，因兵少不能抵敵，退入城中。泰令兵四面圍住攻打，又以兵斷其漢中糧道，句安、李歆城中糧缺。郭淮自引兵亦到，看了地勢，忻然而喜，回到寨中，乃與陳泰計議曰：「此城山勢高阜，必然水少，須出城取水；若斷其上流，蜀兵皆渴死矣。」<span class="jiazhu">馬謖屯山上患在水道，今二將屯城中亦患水道，蓋蜀道山多而水少故也。</span>遂令軍士掘土，堰斷上流，城中果然無水。李歆引兵出城取水，雍州兵圍困甚急。歆死戰不能出，只得退入城去。句安城中亦無水，乃會了李歆，引兵出城，并在一處，大戰良久，又敗入城去。<span class="jiazhu">此時蜀兵甚渴，其望姜維之救亦甚渴矣。</span>軍士枯渴。安與歆曰：「姜都督之兵，至今未到，不知何故。」<span class="jiazhu">街亭之危，咎在馬謖；二人之危，咎在姜維。</span>歆曰：「我當捨命，殺出求救。」遂引數十騎，開了城門，殺將出來。雍州兵四面圍合，歆奮死衝突，方纔得脫，只落得獨自一人，身帶重傷，余皆歿於亂軍之中。是夜北風大起，陰雲布合，天降大雪；因此，城內蜀兵分糧化雪而食。<span class="jiazhu">蜀兵齧雪，幾似蘇武當年。○此日之雪，雖承露盤之天漿不是過矣。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說李歆殺出重圍，從西山小路行了兩日，正迎著姜維人馬。歆下馬伏地告曰：「曲山二城，皆被魏兵圍困，絕了水道。幸得天降大雪，因此化雪度日。甚是危急。」維曰：「吾非救遲：爲聚羌兵未到，因此誤了。」<span class="jiazhu">羌人誤姜維，而姜維又誤二將也。</span>遂令人送李歆入川養病。維問夏侯霸曰：「羌兵未到，魏兵圍困曲山甚急，將軍有何高見？」霸曰：「若等羌兵到曲山，二城皆陷矣。吾料雍州兵必盡來曲山攻打，雍州城定然空虛。將軍可引兵徑往牛頭山，抄在雍州之後，郭淮、陳泰必回救雍州，則曲山之圍自解矣。」<span class="jiazhu">此圍魏救趙之法。</span>維大喜曰：「此計最善！」於是姜維引兵望牛頭山而去。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說陳泰見李歆殺出城去了，乃謂郭淮曰：「李歆若告急於姜維，姜維料吾大兵皆在曲山，必抄牛頭山襲吾之後。將軍可引一軍去取洮水，斷絕蜀兵糧道。吾分兵一半，徑往牛頭山擊之。彼若知糧道已絕，必然自走矣。」<span class="jiazhu">夏侯霸所算，早在陳泰算中。</span>郭淮從之，遂引一軍暗取洮水。陳泰引一軍徑往牛頭山來。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說姜維兵至牛頭山，忽聽得前軍發喊，報說魏兵截住去路。維慌忙自到軍前視之。陳泰大喝曰：「汝欲襲吾雍州！吾已等候多時了！」<span class="jiazhu">句安等候多時，偏等不來。</span>維怒，挺槍縱馬，直取陳泰。泰揮刀而迎。戰不三合，泰敗走。維揮兵掩殺。雍州兵退回，占住山頭。維收兵就牛頭山下寨。維每日令兵搦戰，不分勝負。夏侯霸謂姜維曰：「此處不是久停之所。連日交戰，不分勝負，乃誘兵之計耳，必有異謀。不如暫退，再作良圖。」正言間，忽報郭淮引一軍取洮水，斷了糧道。維大驚，急令夏侯霸先退，維自斷後。陳泰分兵五路趕來。維獨拒五路總口，戰住魏兵。泰勒兵上山，矢石如雨。維急退到洮水之時，郭淮引兵殺來。維引兵往來衝突。魏兵阻其去路，密如鐵桶。維奮死殺出，折兵大半，<span class="jiazhu">第一次出兵就見掣肘，不及武侯多矣。</span>飛奔上陽平關來。前面又一軍殺到；爲首一員大將，縱馬棋刀而出。那人生得圓面大耳，方口厚唇，左目下生個黑瘤，瘤上生數十根黑毛，<span class="jiazhu">不知管輅相之，又作何語。</span>乃司馬懿長子驃騎將軍司馬師也。維大怒曰：「孺子焉敢阻吾歸路！」拍馬挺槍，直來刺師。師揮刀相迎。只三合，殺敗了司馬師，維脫身徑奔陽平關來。城上人開門放入姜維。司馬師也來搶關，兩邊伏弩齊發，一弩發十矢，乃武侯臨終時所遺「連弩」之法也。<span class="jiazhu">忽將武侯臨終事一提，與一百四回照應。</span>正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	難支此日三軍敗，獨賴當年十矢傳。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	未知司馬師性命如何，且看下文分解。
</p>
</div></body></html>