<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第二十三回　禰正平裸衣罵賊　吉太醫下毒遭刑</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第二十三回　禰正平裸衣罵賊
	吉太醫下毒遭刑
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	禰衡、孔融、楊修三人才同，而其品則有不同。楊修事操者也；孔融不事操，而猶與操周旋者也；禰衡則不事操，而并不屑與操周旋者也。三人皆爲操所殺。而三人之中，惟衡最剛；故三人之死，亦惟衡獨蚤。操自負奸雄，其才力足以推倒一世，而禰衡鄙夷傲睨，視若無物，非膽勇過人，安能如此？生前既罵曹操，死後又罵王敦，至今鸚鵡洲英靈不泯，豈得僅以文人才士目之耶！或謂罵操如陳琳而不殺之，何以獨忌禰正平乎？操之出使正平於諸侯者，以正平恃才而狂，欲使人磨折他一番，挫其銳氣，然後用之耳；不虞黃祖之遽殺之也。先儒有<span class="shu-ming">代曹操責黃祖書</span>，備言此意。予曰：不然。爲此說者，未知禰、陳兩人之優劣也。禰衡罵操以口，陳琳罵操以筆。雖同一罵，而衡之罵操，自罵者也；琳之罵操，代人罵者也。夫自罵之與代人罵，則有間矣。琳之言曰：「箭在弦上，不得不發。」使操用之以射人，則其代操罵敵，亦猶是也。陳琳罵操，而終於事操；禰衡罵操，則必不事操。代人罵者可降，自罵者斷不降，此操之所以不殺琳而必殺衡歟！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	爲劉表計者，既知曹操使禰衡之意，便不當使衡見黃祖，當仍令衡還許都，方是高曹操一頭地。今操借刀於表，表復借刀於祖，是與操一般見識，終在曹操術中耳。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	董承元宵一夢，何其快心；奈此夢不應，可爲惋惜。雖然，天地夢藪也，古今夢緣也，人生夢魂也。漢之變而爲三國，三國之變而爲晉，猶之蕉耳，鹿耳，蝴蝶耳，邯鄲與南柯耳。事之真者，何必非夢？則事之夢者，何必非真？夢如董承，直謂之真焉可矣。嘗讀<span class="shu-ming">曇花記</span>，見冥王坐勘曹操，拷之問之，打之罵之。或曰：此後人欲泄其憤，無聊之極思耳。予曰：不然，理應如是，不可謂之戲也。古來缺陷不平之事，有欲反其事以補之者：一曰鄧伯道父子團圓；一曰荀奉倩夫妻偕老；一曰屈大夫重興楚國；一曰燕太子克復秦仇；一曰王明妃再入漢關；一曰侯夫人生逢煬帝；一曰岳武穆寸斬秦檜；一曰南霽雲立滅賀蘭。斯皆以天數俯從人心，以人心挽回天數。然則董承劍起，曹操頭落，忠魂所結，竟當作如是觀。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	上醫醫國，其吉平之謂乎？若吉平者，不愧爲太醫矣。以其藥醫曹操之頭風，是毒藥也；以其孳醫獻帝之心病，是良樂也。人謂其誤以詐病爲真病，不得謂之知病；我謂其能以毒藥爲良藥，斯真謂之知醫。惜乎其藥不行耳。欲生人則生之，欲殺人則殺之，能生人是良醫，能殺人亦是良醫。獨怪今之醫家，心則華陀救周泰之心，藥則吉平毒曹操之藥，殺人而猶執生人之方，生人而適作殺人之孽，吾不知其醫術居何等也。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	孔融薦禰衡一篇文字，十分光彩。閱至此，掀髯稱快，當滿引一大白。禰衡鼓擊三撾，令人泣下；吉平血流九指，令人呲裂。閱至此，慷慨悲懷，又當滿引一大白。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	此回起處，正是曹操欲攻劉備，卻因招安表、繡，放下劉備，忽然接入董承。及董承事露，而首人不知有劉備；至搜出義狀，而曹操始知與承同謀者之有劉備，於是下文攻劉備，更不容緩矣。然則此回雖無劉備之事，而實劉備傳中一大關目也。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說曹操欲斬劉岱、王忠。孔融諫曰：「二人本非劉備敵手，若斬之，恐失將士之心。」操乃免其死，黜罷爵祿。欲自起兵伐玄德。孔融曰：「方今隆冬盛寒，<span class="jiazhu">應前」雪花飄「句。</span>未可動兵，待來春未爲晚也。<span class="jiazhu">孔融心向玄德，來春之說乃緩詞耳。</span>可先使人招安張繡、劉表，然後再圖徐州。」操然其言，先遣劉曄往說張繡。至襄城，先見賈詡，陳說曹公盛德。詡乃留曄於家中。次日來見張繡，說曹公遣劉曄招安之事。正議間，忽報袁紹有使至。繡命入。使者呈上書信。繡覽之，亦是招安之意。詡問來使曰：「近日興兵破曹操，勝負何如？」使曰：「隆冬寒月，權且罷兵。<span class="jiazhu">與孔融之言相合。</span>今以將軍與荊州劉表，俱有國士之風，故來相請耳。」<span class="jiazhu">使者口中就便帶出劉表，正與陳琳檄文中相應。</span>詡大笑曰：「汝可便回見本初，道：『汝兄弟尚不能容，何能容天下國士乎！』」<span class="jiazhu">袁術始而誤糧，紹不能以軍法斬之；繼而僭號，紹不能以大義誅之。責紹者，正當責其不能討術，不當責其不能容術也。賈詡初隨李傕，後隨曹操，雖有知謀，不知順逆，故其言如此。</span>當面扯碎書，叱退來使。張繡曰：「方今袁強曹弱。今毀書叱使，袁紹若至，當如之何？」詡曰：「不如去從曹操。」繡曰：「吾先與操有仇，安得相容？」<span class="jiazhu">應前第十六回中事。</span>詡曰：「從操，其便有三：夫曹公奉天子明詔，征伐天下，其宜從一也。紹強盛，我以少從之，必不以我爲重；操雖弱，得我必喜，其宜從二也。<span class="jiazhu">今之錦上添花者，好向富厚處納款，不樂向寡乏處通情，請聽賈詡之論。</span>曹公王霸之志，必釋私怨以明德於四海，其宜從三也。願將軍無疑焉。」繡從其言，請劉曄相見。曄盛稱操德，且曰：「丞相若記舊怨，安肯使某來結好將軍乎？」繡大喜，即同賈詡等赴許都投降。繡見操，拜於階下。操忙扶起，執其手曰：「有小過失，勿記於心。」<span class="jiazhu">亂其叔母，乃曰「小過失」，虧他這副老面皮。</span>遂封繡爲揚武將軍，封賈詡爲執金吾使。<span class="jiazhu">操又得一謀士。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	操即命繡作書招安劉表。賈詡進曰：「劉景升好結納名流，今必得一有文名之士往說之，方可降耳。」<span class="jiazhu">只此一句，引出禰正平來。</span>操問荀攸曰：「誰人可去？」攸曰：「孔文舉可當其任。」操然之。攸出見孔融曰：「丞相欲得一有文名之士，以備行人之選。公可當此任否？」融曰：「吾友禰衡，字正平，其才十倍於我。此人宜在帝左右，不但可備行人而已。我當薦之天子。」<span class="jiazhu">不曰薦之丞相，而曰薦之天子，我知正平固不爲操用者也。</span>於是遂上表奏帝。其文曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	臣聞洪水橫流，帝思俾乂；旁求四方，以招賢俊。昔世宗繼統，<span class="jiazhu">指漢武帝。</span>將弘基業，疇諮熙載，群士響臻。陛下睿聖，纂承基緒，遭遇厄運，勞謙日昃。維嶽降神，異人并出。竊見處士平原禰衡，年二十四，字正平，淑質貞亮，<span class="jiazhu">一句言其品。</span>英才卓躒。<span class="jiazhu">一句言其才。</span>初涉藝文，升堂睹奧。目所一見，輒誦之口；耳所暫聞，不忘於心。性與道合，思若有神，弘羊潛計，<span class="jiazhu">桑弘羊，武帝時人。</span>安世默識，<span class="jiazhu">張安世，宣帝時人。</span>以衡准之，誠不足怪。<span class="jiazhu">一段美其才。</span>忠果正直，志懷霜雪，見善若驚，嫉惡若仇。任座抗行，<span class="jiazhu">任座，魏文侯時人。</span>史魚厲節，殆無以過也。<span class="jiazhu">一段美其品。只此數語，便爲禰衡罵曹操張本。</span>鷙鳥類百，不如一鶚。<span class="jiazhu">郭嘉、程昱等皆鷙鳥耳。</span>使衡立朝，必有可觀。飛辯騁詞，溢氣坌湧；解疑釋結，臨敵有餘。昔賈誼求試屬國，詭係單于；<span class="jiazhu">詭，責也。</span>終軍欲以長纓，牽制勁越：溺冠慷慨，前世美之。近日路粹、嚴象，亦用異才，擢拜臺郎，衡宜與爲比。<span class="jiazhu">一段言其少年有志，應前「年二十四」句。</span>如得龍躍天衢，振翼雲漢，揚聲紫微，垂光虹霓，足以昭近署之多士，增四門之穆穆。鈞天廣樂，必有奇麗之觀；帝室皇居，必蓄非常之寶。<span class="jiazhu">語亦奇麗非常。</span>若衡等輩，不可多得。<span class="shu-ming">激楚</span>、<span class="shu-ming">陽阿</span>，<span class="jiazhu">曲名。</span>至妙之容，掌伎者之所貪；飛兔、騕裊，<span class="jiazhu">皆良馬。</span>絕足奔放，良、<span class="jiazhu">王良。</span>樂<span class="jiazhu">伯樂。</span>之所急也。臣等區區，敢不以聞？陛下篤慎取士，必須效試，乞令衡以褐衣召見。如無可觀采，臣等受面欺之罪。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	帝覽表，以付曹操，操遂使人召衡至。禮畢，操不命坐。<span class="jiazhu">無禮惹罵。</span>禰衡仰天歎曰：「天地雖闊，何無一人也！」<span class="jiazhu">開口便異。</span>操曰：「吾手下有數十人，皆當世英雄，何謂無人？」<span class="jiazhu">高祖踞見酈生，生責之，高祖便起謝。今曹操不謝，宜正平之終惡也。</span>衡曰：「願聞。」操曰：「荀彧、荀攸、郭嘉、程昱，機深智遠，雖蕭何、陳平不及也。張遼、許褚、李典、樂進，勇不可當，雖岑彭、馬武不及也。呂虔、滿寵爲從事，于禁、徐晃爲先鋒。夏侯惇天下奇才，曹子孝世間福將。安得無人？」<span class="jiazhu">曹操自誇其謀臣、戰將，敘得參差有勢。</span>衡笑曰：「公言差矣！此等人物，吾盡識之：荀彧可使弔喪問病，荀攸可使看墳守墓；程昱可使關門閉戶，郭嘉可使白詞念賦；張遼可使擊鼓鳴金，許褚可使牧牛放馬；樂進可使取狀讀招，李典可使傳書送檄；呂虔可使磨刀鑄劍，滿寵可使飲酒食糟；于禁可使負版築牆，徐晃可使屠豬殺狗；夏侯惇稱爲『完體將軍』，曹子孝呼爲『要錢太守』。<span class="jiazhu">」完體「反言之也，」要錢「正言之也。然恐天下，不獨一曹子孝矣。</span>其餘皆是衣架飯囊，酒桶肉袋耳！」<span class="jiazhu">罵得暢快。</span>操怒曰：「汝有何能？」衡曰：「天文地理，無一不通；三教九流，無所不曉。上可以致君爲堯、舜，下可以配德於孔、顏。<span class="jiazhu">異人處只在此二句。</span>豈與俗子共論乎！」<span class="jiazhu">禰衡自贊，亦如孔融之贊衡。</span>時止有張遼在側，掣劍欲斬之。操曰：「吾正少一鼓吏，早晚朝賀宴享，可令禰衡充此職。」衡欲使張遼擊鼓嗚金，操即以其鄙薄張遼者命衡也。衡不推辭，應聲而去。<span class="jiazhu">玩世不恭，有詩人<span class="shu-ming">簡兮</span>之風。</span>遼曰：「此人出言不遜，何不殺之？」操曰：「此人素有虛名，遠近所聞。今日殺之，天下必謂我不能容物。彼自以爲能，故令爲鼓吏以辱之。」<span class="jiazhu">奸雄作用故欲辱衡，誰知反爲衡所辱也。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	來日，操於省廳上大宴賓客，令鼓吏撾鼓。舊吏云：「撾鼓必換新衣。」衡穿舊衣而入。遂擊鼓爲<span class="shu-ming">漁陽三撾</span>，音節殊妙，淵淵有金石聲，<span class="jiazhu">於革木之器，能作金石之音，正所謂「激楚」、「陽阿」，掌伎所貪者也。禰正平<span class="shu-ming">漁陽撾</span>與嵇叔夜<span class="shu-ming">廣陵散</span>并稱絕調，惜於今不傳。</span>坐客聽之，莫不慷慨流涕。左右喝曰：「何不更衣！」衡當面脫下舊破衣服，裸體而立，渾身盡露，<span class="jiazhu">孟嘉落帽以傲桓溫，禰衡裸衣以辱曹操。奸雄而遇狂士，大有可觀。</span>坐客皆掩面。衡乃徐徐著褲，顏色不變。<span class="jiazhu">真是目中無人。</span>操叱曰：「廟堂之上，何太無禮！」衡曰：「欺君罔上，乃謂無禮。<span class="jiazhu">明明道著老賊。</span>吾露父母之形，以顯清白之體耳！」<span class="jiazhu">既聽「伐鼓淵淵」，又見「白鳥鶴鶴」。</span>操曰：「汝爲清白，誰爲污濁？」衡曰：「汝不識賢愚，是眼濁也；不讀詩書，是口濁也；不納忠言，是耳濁也；不通古今，是身濁也；不容諸侯，是腹濁也；常懷篡逆，是心濁也。<span class="jiazhu">前既力詆其謀臣將士，今卻指名獨罵曹操。又罵之於伐鼓之後，可謂」鳴鼓而攻之「矣。○孔融薦禰衡一篇文字，十分光彩；禰衡罵曹操一篇言語，十分鋒鋩：可稱雙絕。</span>吾乃天下名士，用爲鼓吏，是猶陽貨輕仲尼，臧倉毀孟子耳。<span class="jiazhu">索性罵個盡情暢絕。</span>欲成王霸之業，而如此輕人耶？」時孔融在坐，恐操殺衡，乃從容進曰：「禰衡罪同胥靡，不足發明王之夢。」<span class="jiazhu">用高宗夢傅說事。古使有罪者充役，謂之「胥靡」；傅說築牆於傅岩之野，是代罪人役也。</span>操指衡而言曰：「令汝往荊州爲使。如劉表來降，便用汝作公卿。」衡不肯往。操教備馬三匹，令二人扶挾而行，<span class="jiazhu">禰衡崛強之態可掬。</span>卻教手下文武整酒於東門外送之。荀彧曰：「如禰衡來，不可起身。」衡至，下馬入見，眾皆端坐。衡放聲大哭。荀彧問曰：「何爲而哭？」衡曰：「行於死柩之中，如何不哭！」<span class="jiazhu">鼓音之悲，正爲此耳。</span>眾皆曰：「吾等是死屍，汝乃無頭狂鬼耳！」衡曰：「吾乃漢朝之臣，不作曹瞞之黨，安得無頭？」<span class="jiazhu">禰衡以漢帝爲頭，不似彼眾人以曹操爲頭也。</span>眾欲殺之。荀彧急止之曰：「量鼠雀之輩，何足汙刀！」衡曰：「吾乃鼠雀，尚有人性，汝等只可謂之蜾蟲。」<span class="jiazhu">然則其事曹操，不過如蟻中之王，蜂中之長耳。</span>眾恨而散。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	衡至荊州見劉表畢，雖頌德，實譏諷，表不喜。<span class="jiazhu">表好名士而不喜禰衡，如葉公之好龍，好夫似龍而非龍者。</span>令去江夏見黃祖。或問表曰：「禰衡戲謔主公，何不殺之？」表曰：「禰衡數辱曹操，操不殺者，恐失人望；故令作使於我，欲借我手殺之，使我受害賢之名也。吾今遣去見黃祖，使曹操知我有識。」<span class="jiazhu">劉表使見黃祖，即曹操使見劉表之意，是操借刀於表，而表復乞諸其鄰而與之耳。</span>眾皆稱善。時袁紹亦遣使至。表問眾謀士曰：「袁本初又遣使來，曹孟德又差禰衡在此，當從何便？」從事中郎將韓嵩進曰：「今兩雄相持，將軍若欲有爲，乘此破敵可也。如其不然，將擇其善者而從之。今曹操善能用兵，賢俊多歸，其勢必先取袁紹，然後移兵向江東，恐將軍不能禦。莫若舉荊州以附操，操必重待將軍矣。」<span class="jiazhu">與賈詡勸張繡相同。</span>表曰：「汝且去許都，觀其動靜，再作商議。」嵩曰：「君臣各有定分。嵩今事將軍，雖赴湯蹈火，一唯所命。將軍若能上順天子，下從曹公，使嵩可也；如持疑未定，嵩到京師，天子賜嵩一官，則嵩爲天子之臣，不復爲將軍死矣。」<span class="jiazhu">先說在前，後來不得罪之。</span>表曰：「汝且先往觀之。吾別有主意。」嵩辭表，到許都見操。操遂拜嵩爲侍中，領零陵太守。<span class="jiazhu">果應韓嵩之言。</span>荀彧曰：「韓嵩來觀動靜，未有微功，重加此職，禰衡又無音耗，丞相遣而不問，何也？」<span class="jiazhu">荀彧雙問韓、禰二人。</span>操曰：「禰衡辱吾太甚，故借劉表手殺之，何必再問？」<span class="jiazhu">曹操單答禰衡一人。</span>遂遣韓嵩回荊州說劉表。嵩回見表，稱頌朝廷盛德，勸表遣子入侍。表大怒曰：「汝懷二心耶？」欲斬之。嵩大叫曰：「將軍負嵩，焉不負將軍。」蒯良曰：「嵩未去之前，先有此言矣。」劉表遂赦之。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	人報黃祖斬了禰衡。<span class="jiazhu">此事不用實敘，只在使者口中虛寫，省筆。</span>表問其故，對曰：「黃祖與禰衡共飲，皆醉。祖問衡曰：『君在許都有何人物？』衡曰：『大兒孔文舉，小兒楊德祖，除此二人，別無人物。』祖曰：『似我何如？』衡曰：『汝似廟中之神，雖受祭祀，恨無靈驗。』祖大怒曰：『汝以我爲土木偶人耶！』<span class="jiazhu">衡之視人，不是死屍，即是木偶，所以取禍。</span>遂斬之。衡至死，罵不絕口。」<span class="jiazhu">此非黃祖殺之，而劉表殺之；亦非劉表殺之，而曹操殺之也。</span>劉表聞衡死，亦嗟呀不已，令葬於鸚鵡洲邊。後人有詩歎曰：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	黃祖才非長者儔，禰衡喪首此江頭。<br/>
	今來鸚鵡洲邊過，惟有無情碧水流。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說曹操知禰衡受害，笑曰：「腐儒舌劍，反自殺矣！」<span class="jiazhu">不說自己殺，又不說別人殺他，反說他自殺，奸雄之極。</span>因不見劉表來降，便欲興兵問罪。荀彧諫曰：「袁紹未平，劉備未滅，而欲用兵江漢，是猶捨心腹而顧手足也。可先滅袁紹，後滅劉備，江漢可一掃而平矣。」操從之。<span class="jiazhu">以上按下荊州一邊，以下再敘許都一邊。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	且說董承自劉玄德去後，日夜與王子服等商議，無計可施。建安五年元旦朝賀，見曹操驕橫愈甚，感憤成疾。<span class="jiazhu">將敘元宵飲酒，先敘元旦染病。老泉詩曰：「佳節每從愁裏過，壯士猶傍醉中來。」正與此合。</span>帝知國舅染病，令隨朝太醫前去醫治。此醫乃洛陽人，姓吉，名太，字稱平，人皆呼爲吉平，當時名醫也。平到董承府用藥調治，旦夕不離，常見董承長籲短歎，不敢動問。<span class="jiazhu">但知其身病，不知其心病也。</span>時值元宵，吉平辭去，承留住，二人共飲。飲至更餘，承覺困倦，就和衣而睡。<span class="jiazhu">前二十回中隱幾而臥，乃是日裏，今和衣而睡，乃是夜間。前因隔夜未眠，此因病後困倦。寫得有情有景。</span>忽報王子服等四人至，承出接入。服曰：「大事諧矣！」承曰：「願聞其說。」服曰：「劉表結連袁紹，起兵五十萬，共分十路殺來。<span class="jiazhu">快暢之極。</span>馬騰結連韓遂，起西涼軍七十二萬，從北殺來。<span class="jiazhu">快暢之極。</span>曹操盡起許昌兵馬，分頭迎敵，城中空虛。若聚五家僮僕，可得千餘人。乘今夜府中大宴，慶賞元宵，將府圍住，突入殺之，不可失此機會！」<span class="jiazhu">更快暢之極。</span>承大喜，即喚家奴各人收拾兵器，自己披掛綽槍上馬，<span class="jiazhu">疾至此有起色矣。</span>約會都在內門前相會，同時進兵。夜至一鼓，眾兵皆到。董承手提寶劍，徒步直入，見操設宴後堂，大叫：「操賊休走！」一劍剁去，隨手而倒。<span class="jiazhu">一路看來，竟似真有此快事，何其天從人願至於如此之易也？</span>霎時覺來，乃南柯一夢，<span class="jiazhu">半晌歡喜，讀至此句，不覺掃興。</span>口中猶罵「操賊」不止。吉平向前叫曰：「汝欲害曹公乎？」承驚懼不能答。<span class="jiazhu">楚莊王將有所謀，必屏人獨寢，恐夢中漏言，正爲此也。</span>吉平曰：「國舅休慌。某雖醫人，未嘗忘漢。某連日見國舅嗟歎，不敢動問。恰纔夢中之言，已見真情，幸勿相瞞。倘有用某之處，雖滅九族，亦無後悔！」<span class="jiazhu">滿朝文武，不及此一醫生多矣。</span>承掩面而哭曰：「只恐汝非真心。」平遂咬下一指爲誓。<span class="jiazhu">獻帝刺指寫詔，吉平咬指爲誓，二指正復應。</span>承乃取出衣帶詔，令平視之，且曰：「今之謀望不成者，乃劉玄德、馬騰各自去了，無計可施，因此感而成疾。」<span class="jiazhu">至此方說出真正病源。</span>平曰：「不消諸公用心。操賊性命，只在某手中。」<span class="jiazhu">今日醫生之手，皆如此之可畏。</span>承問其故。平曰：「操賊常患頭風，痛入骨髓，纔一舉發，便召某醫治。如早晚有召，只用一服毒藥，必然死矣。何必舉刀兵乎？」<span class="jiazhu">一貼藥勝是百萬兵。</span>承曰：「若得如此，救漢朝社稷者，皆賴君也！」<span class="jiazhu">方是真正良醫，不但醫董承身病，并醫董承心病；不但醫承心病，且醫獻帝心病矣。</span>時吉平辭歸，承心中暗喜，步入後堂。忽見家奴秦慶童同侍妾雲英，在暗處私語，承大怒，喚左右捉下，欲殺之。夫人勸免其死，<span class="jiazhu">夫人大是誤事。</span>各人杖脊四十，將慶童鎖於冷房。慶童懷恨，夤夜將鐵鎖扭斷，跳牆而出，徑入曹操府中，告有機密事。<span class="jiazhu">前十回中馬宇爲家僮所首，此處董承亦同爲家僮所首。前略後詳，事雖同而文各異。</span>操喚入密室問之。慶童云：「王子服、吳子蘭、種輯、吳碩、馬騰五人，<span class="jiazhu">只說得五人，妙。</span>在家主府中商議機密，必然是謀丞相。家主將出白絹一段，不知寫道甚的。近日吉平咬指爲誓，我也曾見。」<span class="jiazhu">秦慶童口中，妙在說得不明不白。但見白絹，不見血詔；但知寫字咬指，不知所議謂何。正如斷碑之文，不甚可讀，而以意度之，自能猜測而得也。</span>曹操藏匿慶童於府中，董承只道逃往他方去了，也不追尋。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	次日，曹操詐患頭風，召吉平用藥。平自思曰：「此賊合休！」暗藏毒藥入府。<span class="jiazhu">操之意是假病，平之醫亦是假醫。</span>操臥於床上，令平下藥。平曰：「此病可一服即愈。」<span class="jiazhu">自然不消第二服。</span>教取藥罐，當面煎之。藥已半乾，平已暗下毒藥，親自送上。操知有毒，故意遲延不服。平曰：「乘熱服之，少汗即愈。」<span class="jiazhu">水二鐘，薑三片，滓不再煎。</span>操起曰：「汝既讀儒書，必知禮義。君有疾飲藥，臣先嘗之；父有疾飲藥，子先嘗之。汝爲我心腹之人，何不先嘗而後進？」<span class="jiazhu">先嘗則不能進矣。</span>平曰：「藥以治病，何用人嘗？」平知事已泄，縱步向前，扯住操耳而灌之。操推藥潑地，磚皆迸裂。操未及言，左右已將吉平執下。<span class="jiazhu">事雖未成，而吉平之勇過於專諸矣。</span>操曰：「吾豈有疾，特試汝耳！汝果有害我之心！」遂喚二十個精壯獄卒，執平至後園拷問。<span class="jiazhu">此是一拷吉平。</span>操坐於亭上，將平縛倒於地。吉平面不改容，略無懼怯。<span class="jiazhu">想其懷藥入府時，已置死生於度外。</span>操笑曰：「量汝是個醫人，安敢下毒害我？必有人唆使你來。你說出那人，我便饒你。」平叱之曰：「汝乃欺君罔上之賊，天下皆欲殺汝，豈獨我乎！」<span class="jiazhu">絕似施全對秦檜語。</span>操再三磨問，平怒曰：「我自欲殺汝，安有人使我來？<span class="jiazhu">先說人皆欲殺，不獨是我；又說我自欲殺，更不關人。若論有人指使，則天下人皆使我來；若論無人指使，則更無一人使我來也。</span>今事不成，惟死而已！」操怒，教獄卒痛打。打到兩個時辰，皮開肉裂，血流滿階。操恐打死無可對證，令獄卒揪去靜處，權且將息。<span class="jiazhu">惡極。</span>傳令次日設宴，請眾大臣飲酒。惟董承託病不來。王子服等皆恐操生疑，只得俱至。<span class="jiazhu">一人因恐而不來，數人因恐而皆至。</span>操於後堂設席。酒行數巡，曰：「筵中無可爲樂，我有一人，可爲眾官醒酒。<span class="jiazhu">吉平善用表汗湯，今操用他爲醒酒湯。</span>教二十個獄卒，與吾牽來！」須臾，只見一長枷釘著吉平，拖至階下。<span class="jiazhu">此是二拷吉平。</span>操曰：「眾官不知，此人連結惡黨，欲反背朝廷，謀害曹某。今日天敗，請聽口詞。」操教先打一頓，昏絕於地，以水噴面。吉平蘇醒，<span class="jiazhu">吉平被水噴醒，眾官卻被曹操嚇醒。</span>睜目切齒而罵曰：「操賊！不殺我，更待何時！」操曰：「同謀者先有六人。與汝共七人耶？」<span class="jiazhu">足七人之數者，劉玄德也。若添一吉平，則八人矣。乃白絹狀上本無吉平，而慶童口中卻無玄德，猜測得妙。</span>平只是大罵。王子服等四人面面相覷，如坐針氈。<span class="jiazhu">曹操意中八人，認作七人；曹操座上六人，尚欠二人。參差不齊，錯落有致。</span>操教一面打，一面噴，平并無求饒之意。<span class="jiazhu">硬漢。</span>操見不招，且教牽去。<span class="jiazhu">還不許他死，惡極。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	眾官席散，操只留王子服等四人夜宴。四人魂不附體，只得留待。操曰：「本不相留，爭奈有事相問。汝四人，不知與董承商議何事？」子服曰：「并未商議甚事。」操曰：「白絹中寫著何事？」子服等皆隱諱。操教喚出慶童對證。子服曰：「汝於何處見來？」慶童曰：「你迴避了眾人，六人在一處畫字，如何賴得？」<span class="jiazhu">慶童只見得六人。</span>子服曰：「此賊與國舅侍妾通姦，被責誣主，不可聽也。」操曰：「吉平下毒，非董承所使而誰？」子服等皆言不知。操曰：「今晚自首，尚猶可恕。若待事發，其實難容！」子服等皆言：「并無此事！」操叱左右，將四人拿住監禁。次日，帶領眾人徑投董承家探病，<span class="jiazhu">前吉平至曹操府中看病，今曹操至董承家中探病，都是不懷好意。</span>承只得出迎。操曰：「緣何夜來不赴宴？」承曰：「微疾未痊，不敢輕出。」操曰：「此是憂國家病耳。」<span class="jiazhu">曹操賺吉平是假病，董承患曹操是真病。</span>承愕然。操曰：「國舅知吉平事乎？」承曰：「不知。」操冷笑曰：「國舅如何不知？」喚左右：「牽來與國舅起病。」<span class="jiazhu">意欲以吉平三拷當枚生<span class="shu-ming">七發</span>。○前日醒酒，得以吉平爲湯；今日起病，是又以吉平爲酒矣。</span>承舉措無地。須臾，二十獄卒推吉平至階下。<span class="jiazhu">此爲三拷吉平。</span>吉平大罵：「曹操逆賊！」<span class="jiazhu">見曹操便罵，硬漢。</span>操指謂承曰：「此人曾攀下王子服等四人，吾已拏下廷尉。尚有一人，未曾捉獲。」<span class="jiazhu">曹操只道一人，不知尚有三人。</span>因問平曰：「誰使汝來藥我？可速招出！」平曰：「天使我來殺逆賊！」<span class="jiazhu">妙。人心所存，即天理也。</span>操怒教打，身上無容刑之處。承在座觀之，心如刀割。操又問平曰：「你原有十指，今如何只有九指？」平曰：「嚼以爲誓，誓殺國賊！」<span class="jiazhu">絕不抵賴，硬漢。</span>操教取刀來，就階下截去其九指，<span class="jiazhu">今之庸醫以十指殺人者，亦當以此法殺之。</span>曰：「一發截了，教你爲誓！」平曰：「尚有口可以吞賊，有舌可以罵賊！」<span class="jiazhu">「爲張睢陽齒，爲顏常山舌。」</span>操令割其舌。平曰：「且勿動手。吾今熬刑不過，只得供招，<span class="jiazhu">不知者讀至此，必以爲將供出董承矣。</span>可釋吾縛。」<span class="jiazhu">意在此句耳。</span>操曰：「釋之何礙？」遂命解其縛。平起身，望闕拜曰：「臣不能爲國家除賊，乃天數也！」拜畢，撞階而死。<span class="jiazhu">立誓以殺曹操，是其忠也；至死不招董承，是其義也。被禍最慘，性骨最烈，不意醫生中乃有此人。</span>操令分其肢體號令。時建安五年正月也。史官有詩曰：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	漢朝無起色，醫國有稱平。<br/>
	立誓除奸黨，捐軀報聖明。<br/>
	極刑詞愈烈，慘死氣如生。<br/>
	十指淋漓處，千秋仰異名。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	操見吉平已死，教左右牽過秦慶童至面前。操曰：「國舅認得此人否？」承大怒曰：「逃奴在此，即當誅之！」操曰：「他首告謀反，今來對證，誰敢誅之？」承曰：「丞相何故聽逃奴一面之說？」操曰：「王子服等吾已擒下，皆招證明白，汝尚抵賴乎？」即喚左右拿下，命從人直入董承臥房內，搜出衣帶詔并義狀。操看了，笑曰：「鼠輩安敢如此！」<span class="jiazhu">曹操一向只知有義狀，今日方知有血詔；一向只知有六人，今日方知有七人矣。</span>遂命：「將董承全家良賤盡皆監禁，休教走脫一個。」操回府，以詔狀示眾謀士商議，要廢獻帝，更立新君。<span class="jiazhu">曹操此時，意欲爲董卓所爲矣。</span>正是：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	數行丹詔成虛望，一紙盟書惹禍殃。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	未知獻帝性命如何，且聽下文分解。
</p>
</div></body></html>