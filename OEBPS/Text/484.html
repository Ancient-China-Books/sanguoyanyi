<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百五回　武侯預伏錦囊計　魏主拆取承露盤</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu7">
	第一百零五回　武侯預伏錦囊計
	魏主拆取承露盤
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	此記武侯死後之事也。前營之星方殞，而魏延遂與反漢之兵，則武侯之不可以死也。錦囊之計有遺，而魏延終應生角之夢，則武侯之實未嘗死也。逆知其必叛，而不於未叛之時除之，於此見武侯之仁；不待其既叛，而早於未叛之先防之，於此見武侯之智。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	魏延既反，不獨司馬懿一大敵也，即魏延亦一大敵也。當其焚棧道，攻南鄭，使魏人之知而回兵轉鬥，則蜀之亡可翹足而待矣。且有楊儀與延互相訐奏，少主疑於內，諸將阻於外，太后憂惶而未寧，廷臣聚議而未決，而卒能定之，俄傾易危爲安，則武侯身後之功不甚偉哉！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	武侯死，而吳之君臣懼可知也，曰今而後莫予授也已！武侯死，而魏之君臣喜可知也，曰今而後莫予毒也已！惟其懼，而邊境之戌於是乎增；惟其喜，而土木之功於是乎起。然則思武侯者，不獨蜀人爲然也。於其戌之勞，而吳之人不得不思武侯；於其役之苦，而魏之人亦不得不思武侯。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	凡後人之失，未有不由於前人之失以爲之倡也。有銅雀、玉龍、金鳳之臺作於前，乃有總章觀、青霄閣、鳳凰樓之工興於後矣；有曹丕之殺甄後以作之於前，乃有曹睿之殺毛後以效之於後矣。然曹操止於築臺，而睿則更勞其民於拆臺；操止以其民充役，而叡至欲以官充役。毛氏比甄氏之來爲正，而其被黜亦與甄氏同。曹睿曾以射鹿之事諷其父，而其殺毛氏則與其父等。尤而效之，更有甚焉。則祖宗之爲法於子孫者，可不懼歟？
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	卻說楊儀聞報前路有兵攔截，忙令人哨探，回報說魏延燒絕棧道，引兵攔路。<span class="jiazhu">魏延隱然一敵國。</span>儀大驚曰：「丞相在日，料此人久後必反，誰想今日果然如此！今斷吾歸路，當復如何？」費禕曰：「此人必先捏奏太子，誣吾等造反，故燒絕棧道，阻遏歸路。<span class="jiazhu">魏延上表事，在費褘一邊虛寫。</span>吾等亦當表奏天子，陳魏延反情，然後圖之。」姜維曰：「此間有一小徑，名槎山，雖崎嶇險峻，可以抄出棧道之後。」一面寫表奏聞天子，一面將人馬望槎山小道進發。<span class="jiazhu">費褘只算得上表，姜維便算到歸路。</span>
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	且說後主在成都寢食不安，動止不寧；夜作一夢，夢見成都錦屏山崩倒，<span class="jiazhu">孔明乃蜀之屏障。先主得孔明如得水，後主倚孔明如倚山。</span>遂驚覺，坐而待旦，聚集文武入朝圓夢。譙周曰：「臣昨夜仰觀天文，見一星赤色，光芒有角，自東北落於西南，主丞相有大凶之事。今陛下夢山崩，正應此兆。」<span class="jiazhu">「泰山其頹」，「哲人其萎」。</span>後主愈加驚怖。忽報李福到，後主急召入問之。福頓首泣奏丞相已亡；將丞相臨終言語，細述一遍。後主聞言大哭曰：「天喪我也！」哭倒於龍床之上。<span class="jiazhu">能令後主如此，不是寫後主，是寫武侯。</span>侍臣扶入後宮。吳太后聞之，亦放聲大哭不已。<span class="jiazhu">能令太后如此，不是寫太后，是寫武侯。</span>多官無不哀慟，百姓人人涕泣。<span class="jiazhu">能令多官百姓如此，不是寫多官百姓，是寫武侯。</span>後主連日傷感，不能設朝。忽報魏延表奏楊儀造反，<span class="jiazhu">不在魏延一邊寫，只在後主一邊寫，省筆之法。</span>群臣大駭，入宮啟奏後主。時吳太后亦在宮中。後主聞奏大驚，命近臣讀魏延表。其略曰：
</p>
<p class="margin2" id="p6"><a class="gg-link" href="#p6" onclick="return changeColor(this);"></a>
	征西大將軍、南鄭侯臣魏延，誠惶誠恐，頓首上言：楊儀自總兵權，率眾造反，劫丞相靈柩，欲引敵人入境。臣先燒絕棧道，以兵守禦。謹此奏聞。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	讀畢，後主曰：「魏延乃勇將，足可拒楊儀等眾，何故燒絕棧道？」<span class="jiazhu">此句頗似聰明。</span>吳太后曰：「嘗聞先帝有言：孔明識魏延腦後有反骨，每欲斬之，<span class="jiazhu">又將五十三回中語一提。</span>因憐其勇，故姑留用。今彼奏楊儀等造反，未可輕信。楊儀乃文人，丞相委以長史之任，必其人可用。今日若聽此一面之詞，楊儀等必投魏矣。此事當深慮遠議，不可造次。」<span class="jiazhu">太后亦能於料人料事。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	眾官正商議間，忽報長史楊儀有緊急表到。近臣拆表讀曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	長史、綏軍將軍臣楊儀，誠惶誠恐，頓首謹表：丞相臨終，將大事委於臣，照依舊制，不敢變更，使魏延斷後，姜維次之。今魏延不遵丞相遺語，自提本部人馬先入漢中，放火燒斷棧道，劫丞相靈車，謀爲不軌。變起倉卒，謹飛章奏聞。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	太后聽畢，問：「卿等所見若何？」蔣琬奏曰：「以臣愚見：楊儀爲人雖稟性過急，不能容物，至於籌度糧草，參贊軍機，與丞相辦事多時，今丞相臨終委以大事，決非背反之人。魏延平日恃功務高，人皆下之，儀獨不假借，延心懷恨。今見儀總兵，心中不服，故燒棧道，斷其歸路，又誣奏而圖陷害。臣願將全家良賤，保楊儀不反，實不敢保魏延。」<span class="jiazhu">一個先料楊儀，次料魏延。</span>董允亦奏曰：「魏延自恃功高，常有不平之心，口出怨言。向所以不反者，懼丞相耳。今丞相新亡，乘機爲亂，勢所必然。若楊儀才幹敏達，爲丞相所任用，必不背反。」<span class="jiazhu">一個先料魏延，次料楊儀，所見皆同。</span>後主曰：「若魏延果反，當用何策禦之。」蔣琬曰：「丞相素疑此人，必有遺計授與楊儀。若儀無恃，安能退入谷口乎？延必中計矣。陛下寬心。」<span class="jiazhu">蔣琬料事如此，武侯薦之不謬。寫蔣琬亦是寫武侯。</span>不多時，魏延又表至，告稱楊儀反了。正覽表之間，楊儀又表到，奏稱魏延背反。二人接連具表，各陳是非。<span class="jiazhu">後表俱用虛寫，省卻無數筆墨。</span>忽報費禕到。後主召入，禕細奏魏延反情。後主曰：「若如此，且令董允假節釋勸，用好言撫慰。」<span class="jiazhu">和事天子。</span>允奉詔而去。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說魏延燒斷棧道，屯兵南谷，把住隘口，自以爲得計，不想楊儀、姜維星夜引兵抄到南谷之後。儀恐漢中有失，令先鋒何平引三千兵先行。儀同姜維等引兵扶柩望漢中而來。<span class="jiazhu">楊儀亦可謂能。</span>且說何平引兵徑到南谷之後，擂鼓吶喊。哨馬飛報魏延，說楊儀令先鋒何平，引兵自槎山小路來搦戰。延大怒，急披掛上馬提刀，引兵來迎。兩陣對圓，何平出馬，大罵曰：「反賊魏延安在？」延亦罵曰：「汝助楊儀造反，何敢罵我！」平叱曰：「丞相新亡，骨肉未寒，汝焉敢造反！」乃揚鞭指川兵曰：「汝等軍士皆是西川之人，川中多有父母妻子、兄弟親朋，丞相在日，不曾薄待汝等，今不可助反賊，宜各回家鄉，聽候賞賜。」眾軍聞言，大喊一聲，散去大半。<span class="jiazhu">先散其兵，此必楊儀、姜維所教。</span>延大怒，揮刀縱馬，直取何平。平挺槍來迎。戰不數合，平詐敗而走，延隨後趕來。眾軍弓弩齊發，延撥馬而回。見眾軍紛紛潰散，延轉怒，拍馬趕上，殺了數人，卻只止遏不住。只有馬岱所領三百人不動。<span class="jiazhu">此受武侯之計，不即敘明，令讀者自知。</span>延謂岱曰：「公真心助我，事成之後，決不相負。」遂與馬岱追殺何平。平引兵飛奔而去。魏延收聚殘軍，與馬岱商議曰：「我等投魏若何？」岱曰：「將軍之言，不智甚也。大丈夫何不自圖霸業，乃輕屈膝於人耶？吾觀將軍智勇足備，兩川之士，誰敢抵敵？吾誓同將軍先取漢中，隨後進攻西川。」<span class="jiazhu">妙，岱亦善於詞令。</span>延大喜，遂同馬岱引兵直取南鄭。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	姜維在南鄭城上，見魏延、馬岱耀武揚威，風擁而來。維急令拽起吊橋。延、岱二人大叫：「早降！」<span class="jiazhu">此時馬岱竟似同謀，令人猜摸不出。</span>姜維令人請楊儀商議曰：「魏延勇猛，更兼馬岱相助，雖然軍少，何計退之？」<span class="jiazhu">不是一番疑惑，不見武侯遺計之妙。</span>儀曰：「丞相臨終，遺一錦囊，囑曰：『若魏延造反，臨陣對敵之時，方可開拆，便有斬魏延之計。』今當取出一看。」遂出錦囊拆封看時，題曰：「待與魏延對敵，馬上方許拆開。」<span class="jiazhu">妙在拆開又不見計策，令人猜摸不出。</span>維大喜曰：「既丞相有戒約，長史可收執。吾先引兵出城，列爲陣勢，公可便來。」姜維披掛上馬，綽槍在手，引三千軍，開了城門，一齊沖出，鼓聲大震，排成陣勢。維挺槍立馬於門旗之下，高聲大罵曰：「反賊魏延！丞相不曾虧你，今日如何背反？」延橫刀勒馬而言曰：「伯約，不干你事。只教楊儀來！」<span class="jiazhu">魏延只恨一楊儀。</span>儀在門旗影裏，拆開錦囊視之，如此如此。<span class="jiazhu">妙在到此處又不說明，只是令人猜摸不出。</span>儀大喜，輕騎而出，立馬陣前，手指魏延而笑曰：「丞相在日，知汝久後必反，教我提備，今果應其言。汝敢在馬上連叫三聲『誰敢殺我』，便是大丈夫，吾就獻漢中城池與汝。」<span class="jiazhu">讀者至此，正不知此是甚計謀。</span>延大笑曰：「楊儀匹夫聽著！若孔明在日，吾尚懼三分；他今已亡，天下誰敢敵我？休道連叫三聲，便叫三萬聲，亦有何難！」遂提馬按轡，於馬上大叫曰：「誰敢殺我？」一聲未畢，腦後一人厲聲而應曰：「吾敢殺汝！」手起刀落，斬魏延於馬下。<span class="jiazhu">來得突兀，出人意外。</span>眾皆駭然。斬魏延者，乃馬岱也。<span class="jiazhu">先聞其聲，次見其刀，然後知其人，總是寫得意外。</span>原來孔明臨終之時，授馬岱以密計，只待魏延喊叫時，便出其不意斬之。當日楊儀讀罷錦囊計策，已知伏下馬岱在彼，故依計而行，果然殺了魏延。<span class="jiazhu">此處方纔敘明，以前卻是疑陣。</span>後人有詩曰：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	諸葛先機識魏延，已知日後反西川。<br/>
	錦囊遺計人難料，卻見成功在馬前。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說董允未及到南鄭，馬岱已斬了魏延，與姜維合兵一處。楊儀具表星夜奏聞後主。後主降旨曰：「既已名正其罪，仍念前功，賜棺槨葬之。」<span class="jiazhu">如此待之，不失爲厚。</span>楊儀等扶孔明靈柩到成都，後主引文武官僚盡皆掛孝，出城二十里迎接。後主放聲大哭。上至公卿大夫，下及山林百姓，男女老幼，無不痛哭，哀聲震地。<span class="jiazhu">又寫一番哀痛。</span>後主命扶柩入城，停於丞相府中。其子諸葛瞻守孝居喪。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	後主還朝，楊儀自縛請罪。後主令近臣去其縛曰：「若非卿能依丞相遺教，靈柩何日得歸，魏延如何得滅？大事保全，皆卿之力也。」遂加楊儀爲中軍師。馬岱有討逆之功，即以魏延之爵爵之。<span class="jiazhu">此亦處置得停當，想必蔣公琰所教也。</span>儀呈上孔明遺表。後主覽畢大哭，降旨卜地安葬。費禕奏曰：「丞相臨終，命葬於定軍山，不用牆垣磚石，亦不用一切祭物。」<span class="jiazhu">補前回中所未及。</span>後主從之。擇本年十月吉日，後主自送靈柩至定軍山安葬。<span class="jiazhu">爲後文鐘會惑神伏線。</span>後主降詔致祭，諡號忠武侯；令建廟於沔陽，四時享祭。後杜工部有詩曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	丞相祠堂何處尋？錦官城外柏森森。<br/>
	映階碧草自春色，隔葉黃鸝空好音。<span class="jiazhu">前解詠祠堂，後解詠丞相。至城外然後有丞相祠堂，然至城外而見祠堂，是無心於見祠堂者也。先言祠堂而後至城外，是有心於吊祠堂者也。有一丞相於胸，而至其地尋其廟，則有錦官城外，森森柏樹之中也。三四兩句，是但見祠堂而無丞相也。碧草春色，黃鸝好音，入一「自」字、「空」字，便淒清之極。○黃鳥所以求友，曠百世而相感，君子有尚友古人之思，而無如古人終不可見，如隔葉也。</span><br/>
	三顧頻煩天下計，兩朝開濟老臣心。<br/>
	出師未捷身先死，長使英雄淚滿襟。<span class="jiazhu">後解承三四來，丞相不可見於今日矣；然當時若非三顧草廬，丞相并不得見於昔日也。天下妙計，在混一不在偏安也。兩朝既受眷於先，并效忠於後也。雖不能混一天下，成開濟之功，然老臣之計、老臣之心，則如是也。死而後已者，老臣所自失於我者也。捷而後死者，老臣所仰望於天者也。天不可必，老臣之志則可必也。「未」字、「先」字妙絕，一似後曾恢復，而老臣未及身先死者，體其心而爲言也。當日有未了之事，今日遂長留一未了之計、未了之心。嗟呼，後世英雄有其計與心，而不獲見諸事者，可勝道哉！在昔日爲英雄之計、英雄之心，在今日皆成英雄之淚矣。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	又杜工部詩曰：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	諸葛大名垂宇宙，宗臣遺像肅清高。<br/>
	三分割據紆籌策，萬古雲霄一羽毛。<span class="jiazhu">前解。史遷疑子房「以爲魁梧奇偉」，「而狀貌乃如婦人好女」二語，正與此詩起二語意相似。向聞其名，但震其人；今觀其像，又歎其高。「清高」二字，從遺像寫出：入相則紫袍象簡，出將則黃白旄，而今其遺像，羽扇綸巾，一何清高之至也。加一「肅」字，又有氣定神閒、不動聲色之意。三分割據，英才輩出，持籌挾策，比肩皆是。如孔明者，萬古一人。三是泛指眾人，四是獨指諸葛也。「鴻漸於逵，其羽可用爲儀」，「鳳翱翔於千仞兮，攬德輝而下之」，羽毛狀其清，雲霄狀其高也。</span><br/>
	仲伯之間見伊呂，指揮若定失蕭曹。<br/>
	運移漢祚終難復，志決身殲軍務勞。<span class="jiazhu">後解。萬古罕有其匹矣！古人中可與爲伯仲者，庶幾其伊、呂乎？若蕭、曹輩不足數耳。然耕莘釣渭，與伊、呂同其清高；而蕩秦滅楚，不得與蕭、曹同其功烈何耶？此緣漢祚之已改，非軍務之或疏也。運雖移而志則決。「身」即所云「鞠躬」，「勞」即所云「盡瘁」，「殲」即所云「死而後已」，「終難復」即所云「成敗利鈍，非臣逆睹」也。「終」字妙，包得前後拜表、六出祁山，無數心力在內。前解慕其大名不朽，後解惜其大功不成。慕是十分慕，惜是十分惜。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說後主回到成都，忽近臣奏曰：「邊庭報來，東吳令全綜引兵數萬，屯於巴丘界口，未知何意。」後主驚曰：「丞相新亡，東吳負盟侵界，如之奈何？」<span class="jiazhu">不用順接，忽用逆接，鬥筍甚奇。</span>蔣琬奏曰：「臣敢保王平、張嶷引兵數萬屯於永安，以防不測。陛下再命一人去東吳報喪，以探其動靜。」<span class="jiazhu">雖無全綜之事，亦當報喪。</span>後主曰：「須得一舌辯之士爲使。」一人應聲而出曰：「微臣願往。」眾視之，乃南陽安眾人，姓宗，名預，字德豔，官任參軍、右中郎將。後主大喜，即命宗預往東吳報喪，兼探虛實。<span class="jiazhu">不重在報喪，重在探虛實。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	宗預領命，徑到金陵，入見吳主孫權。禮畢，只見左右人皆著素衣。<span class="jiazhu">不消送帛，先自掛孝。</span>權作色而言曰：「吳、蜀已爲一家，卿主何故而增白帝之守也？」<span class="jiazhu">責問王平、張嶷守永安之故。</span>預曰：「臣以爲東益巴丘之戍，西增白帝之守，皆事勢宜然，俱不足以相問也。」<span class="jiazhu">預亦善於詞令。</span>權笑曰：「卿不亞於鄧芝。」<span class="jiazhu">照應八十六回中事。</span>乃謂宗預曰：「朕聞諸葛丞相歸天，每日流涕，令官僚盡皆掛孝。<span class="jiazhu">不是寫孫權，是寫武侯。</span>朕恐魏人乘喪取蜀，故增巴丘守兵萬人，以爲救援，別無他意也。」<span class="jiazhu">說明全綜守巴丘之故。</span>預頓首拜謝。權曰：「朕既許以同盟，安有背義之理？」預曰：「天子因丞相新亡，特命臣來報喪。」權遂取金鈚箭一技，折之設誓曰：「朕若負前盟，子孫絕滅！」<span class="jiazhu">前者砍案爲誓，今者折箭爲誓，一爲伐魏，一爲和蜀。</span>又命使齎香帛奠儀，入川致祭。<span class="jiazhu">冥儀四色，奉申奠儀。</span>宗預拜辭吳主，同吳使還成都，入見後主，奏曰：「吳主因丞相新亡，亦自流涕，令群臣皆掛孝。其益兵巴丘者，恐魏人乘虛而入，別無異心。今折箭爲誓，并不背盟。」後主大喜，重賞宗預，厚待吳使去訖。<span class="jiazhu">以下按過東吳，事敘西蜀。</span>遂依孔明遺言，加蔣琬爲丞相、大將軍、錄尚書事；加費褘爲尚書令，同理丞相事；加吳懿爲車騎將軍，假節督漢中；姜維爲輔漢將軍、平襄侯，總督諸處人馬，同吳懿出屯漢中，以防魏兵。<span class="jiazhu">防魏重於防吳。</span>其餘將校，各依舊職。楊儀自以爲年宦先於蔣琬，而位出琬下，且自恃功高，未有重賞，口出怨言，謂費褘曰：「昔日丞相初亡，吾若將全師投魏，寧當寂寞如此耶！」<span class="jiazhu">楊儀爲人亦與魏延仿佛。</span>費褘乃將此言具表密奏後主。後主大怒，命將楊儀下獄勘問，欲斬之。蔣琬奏曰：「儀雖有罪，但日前隨丞相多立功勞，未可斬也，當廢爲庶人。」後主從之，遂貶楊儀赴漢中嘉郡爲民。儀羞慚自刎而死。<span class="jiazhu">楊儀結局卻與彭羕相仿佛。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	蜀漢建興十三年，魏主曹睿青龍三夫，吳主孫權嘉禾四年，三國各不興兵。<span class="jiazhu">將三國總敘，作一關鎖。</span>單說魏主封司馬懿爲太尉，總督軍馬，安鎮諸邊。懿拜謝回洛陽去訖。<span class="jiazhu">以下又按下蜀、吳，單敘魏國。</span>魏主在許昌，大興土木，建蓋官殿；<span class="jiazhu">前既勝吳而歸，今又聞武侯已死，故妄意肆志於土木也。</span>又於洛陽造朝陽殿、太極殿、築總章觀，俱高十丈；又立崇華殿、青霄閣、鳳凰樓、九龍池，命博士馬鈞監造，極其華麗，雕梁華棟，碧瓦金磚，光輝耀日。<span class="jiazhu">抵得一篇<span class="shu-ming">阿房宮賦</span>。</span>選天下巧匠三萬餘人，民夫三十餘萬，不分晝夜而造。民力疲困，怨聲不絕。睿又降旨起土木於芳林園，使公卿皆負土樹木於其中。<span class="jiazhu">公卿爲棟樑，今使公卿負木，是棟樑負棟樑也。</span>司徒董尋上表切諫曰：
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	伏自建安以來，野戰死亡，或閘殫戶盡，雖有存者，遺孤老弱。若今宮室狹小，欲廣大之，猶宜隨時，不妨農務，況作無益之物乎？陛下既尊群臣，顯以冠冕，被以文繡，載以華輿，所以異於小人也。今又使負木擔土，沾體塗足，毀國之光，以崇無益，其無謂也。<span class="jiazhu">役民既已不情，役官更是無禮。</span>孔子云：「君使臣以禮，臣事君以忠。」無忠無禮，國何以立？臣知言出必死，而自比於牛之一毛，生既無益，死亦無損？秉筆流涕，心與世辭。臣有八子，臣死之後，累陛下矣。不勝戰慄待命之至！
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	睿覽表怒曰：「董尋不怕死耶！」左右奏請斬之。叡曰：「此人素有忠義，今且廢爲庶人。<span class="jiazhu">做了庶人一發該搬磚弄瓦，爲役夫之事矣。</span>再有妄言者必斬！」時有太子舍人張茂，字彥材，亦上表切諫，睿命斬之。即日召馬鈞問曰：「朕建高臺峻閣，欲與神仙往來，以求長生不老之方。」<span class="jiazhu">武侯祈緩死，忠也；魏主求長生，愚也。</span>鈞奏曰：「漢朝二十四帝，惟武帝享國最久，壽算極高，蓋因服天上日精月華之氣也。嘗於長安宮中建柏梁臺，臺上立一銅人，手捧一盤，名曰承露盤，接三更北斗所降沆瀣之水，其名曰天漿，又曰甘露。取此水用美玉爲屑，調和服之，可以返老還童。」<span class="jiazhu">馬鈞是李少君一流人。</span>叡大喜曰：「汝今可引人夫星夜至長安，拆取銅人，移置芳林園中。」
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	鈞領命，引一萬人至長安，命周圍搭起木架，上柏梁臺去。不移時間，五千人連繩引索，旋環而上。<span class="jiazhu">公卿搬木石，是公卿爲役夫，今役夫升青雲，是役夫爲公卿矣。</span>那柏梁臺高二十丈，銅柱圓十圍。馬鈞教先拆銅人。多人并力拆下銅人來，只見銅人眼中潸然淚下。<span class="jiazhu">興廢無常，成毀頓易，鐵漢亦心酸，銅人安得不淚下？</span>眾皆大驚。忽然臺邊一陣狂風起處，飛砂走石，急若驟雨，一聲響喨，就如天崩地裂，臺傾柱倒，壓死千餘人。<span class="jiazhu">不死於兵，又死於役，君求長生，民則不聊生矣。</span>鈞取銅人及金盤回洛陽，入見魏主，獻上銅人、承露盤。魏主問曰：「銅柱安在？」鈞奏曰：「柱重百萬斤，不能運至。」睿令將銅柱打碎，運來洛陽，鑄成兩個銅人，號爲「翁仲」，列於司馬門外；又鑄銅龍鳳兩個，龍高四丈，鳳高三丈餘，立在殿前。<span class="jiazhu">木牛流馬卻是有用，銅人、銅盤、銅龍、銅鳳卻是無用。又於上林苑中，種奇花異木，蓄養珍禽怪獸。少傳楊阜上表諫曰：</span>
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	臣聞堯尚茅茨，而萬國安居；禹卑宮室，而天下樂業；及至殷、周，或堂崇三尺，度以九筵耳。古之聖帝明王，未有以宮室高麗，以雕弊百姓之財力者也。桀作璿室、象廊，紂爲傾宮、鹿臺，致喪社稷；楚靈以築章華而身受其禍；秦始皇作阿房宮而殃及其子，天下背叛，二世而滅。夫不度萬民之力，以從耳目之欲，未有不亡者也。陛下當以堯、舜、禹、湯、文、武爲法，以桀、紂、秦、楚爲誠。而乃自暇自逸，惟宮室是飾，必有危亡之禍矣。君作元首，臣爲股肱，存亡一體，得失同之。臣雖駑怯，敢忘諍臣之義？言不切至，不足以感陛下。謹叩棺沐浴，伏候重誅。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	表上，睿不省，只催督馬鈞建造高臺，安置銅人、承露盤。又降旨廣選天下美女，入芳林園中。<span class="jiazhu">奇花異木、珍禽怪獸，猶不若此物之佳。○此句便引起下文龐妃廢後事，絕妙過接法。</span>眾官紛紛上表諫諍，睿俱不聽。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	卻說曹睿之後毛氏，乃河內人也，先年睿爲平原王時，最相恩愛；及即帝位，立爲後。後睿因寵郭夫人，毛後失寵。<span class="jiazhu">曹睿固甄後之子也，獨不記甄後失寵之事也？</span>郭夫人美而慧，睿甚嬖之，每日取樂，月餘不出宮闥。是歲春三月，芳林園中百花爭放，睿同郭夫人到園中賞玩飲酒。郭夫人曰：「何不請皇后同樂？」叡曰：「若彼在，朕涓滴不能下嚥也。」<span class="jiazhu">其新孔嘉，遂令舊者之取厭如此，爲之一歎。</span>遂傳諭宮娥，不許令毛後知道。毛後見睿月餘不入正宮，是日引十餘宮人，來翠花樓上消遺，只聽得樂聲嘹亮，乃問曰：「何處奏樂？」一宮官啟曰：「乃聖上與郭夫人於御花園中賞花飲酒。」毛後聞之，心中煩惱，回宮安歇。「<span class="jiazhu">卻恨含情掩秋扇，空懸明月待君王。」</span>次日，毛後乘小車出宮遊玩，正迎見睿於曲廊之間，乃笑日：「陛下昨游北園，其樂不淺也！」睿大怒，即令擒昨日侍奉諸人到，叱曰：「昨遊北園，朕禁左右不許使毛後知道，何得又宣露！」喝令宮官將諸侍奉人盡斬之。毛後大驚，回車至宮，睿即降詔賜毛皇后死，立郭夫人爲皇后。<span class="jiazhu">皮去毛曰韕，今去毛立郭，卻是光皮矣。一笑。</span>朝臣莫敢諫者。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	忽一日，幽州刺史毋丘儉上表，報稱遼東公孫淵造反，自號爲燕王，改元紹漢元年，建宮殿，立官職，興兵入寇，搖動北方。睿大驚，即聚文武官僚，商議起兵退淵之策。正是：
</p>
<p class="margin2" id="p29"><a class="gg-link" href="#p29" onclick="return changeColor(this);"></a>
	纔將土木勞中國，又見干戈起外方。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	未知何以禦之，且看下文分解。
</p>
</div></body></html>