<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百十九回　假投降巧計成虛話　再受禪依樣畫葫蘆</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu8">
	第一百一十九回　假投降巧計成虛話
	再受禪依樣畫葫蘆
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	姜維欲先殺諸魏將，然後殺鍾會，而重立漢帝，其計不爲不深，其心不爲不苦矣。且將除鄧艾，而假手於會；將除衛瓘，而又假手於艾。是謀殺諸將者姜維，謀殺鄧艾者亦姜維也；謀殺鍾會者姜維，謀殺衛瓘者亦姜維也。然而會滅而諸將不滅，艾滅而衛瓘不滅，則天下未可強也。論者往往以多事責姜維，然則陸秀夫之航海、張世傑之瓣香、文天祥之崖山流涕，皆得謂之多事耶？李陵之不即死，或猶虛諒其得當報漢之言；而姜維之不即死，豈得實沒其設謀報漢之志？元人有詩曰：「諸葛未亡猶是漢。」予請更下一語以對之曰：「姜維不死尚爲劉。」庶不負其苦心云。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	先主基業，半以哭而得成。送徐庶則哭而送之，不哭則庶安得有走馬之薦？請諸葛亮則哭而請之，不哭則亮安得有出山之心？乃其父善哭而其子獨不善哭，何也？或曰：哀歡非人之所得而教，若待教而後哭，便是不能哭。予曰不然。先主亦嘗受人之教矣。其對魯肅而哭，孔明教之也；其對孫夫人而哭，亦孔明教之也。但教之哭而哭，必其人先自會哭，然後能如所教耳。若後主生平眼淚從來貴重，其睡著於子龍懷中，則喪其母而不知哭；其聽北地王之自刃於廟，則喪其子而亦不知哭。以此二者，不能得其眼淚，更何從得其眼淚？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	觀後主之不哭，而司馬昭笑其不哭，卻正又當哭其所笑矣。不獨爲卻正哭，又當爲孔明哭，爲先主哭。先主有如此之子，此託孤之時，所以執手流涕；孔明有如此之君，此出師之時，所以臨表涕泣也。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	或作高視劉禪之說曰：「此間樂，不思蜀」之言，乃禪之巧於自全也。若日夜流涕，感憤思歸，奸雄如司馬昭，其能容之乎？然則閉目開目之劉禪，依然一青梅煮酒、聞雷失箸之劉玄德耳。雖然，使禪而果能如是，則不至於用黃皓，不至於疑姜維，亦不至於獻成都降鄧艾矣。然則爲此說者，夫豈其然！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	司馬昭欲捨炎立攸以繼師後，其與宋太宗之殺德昭而自立其子者，不啻天淵矣。雖然，以此爲昭之愛兄，則猶未知昭者也。使攸而非昭之子，而昭欲立之，乃爲公耳。今則陽託立姪之名，而陰受立子之利，其計不亦巧乎？蓋不明君臣之義者，必不能篤兄弟之誼。故觀曹丕之篡漢帝，知其必不能愛曹植；觀司馬昭之弒魏主，知其必不能念司馬師。魏之亡，非亡之而魏自亡之也。何也？炎之逼主，一則曰「我何如曹丕」，再則曰「父何如曹操」，是其篡也，魏教之也。魏教之，則謂之魏之亡魏可矣。且魏之亡，魏自亡之而亦漢亡之也。何也？炎之受禪，一則曰「我爲漢報仇」，再則曰「我依漢故事」，是其禪也，漢教之也。漢教之，則謂之漢之亡魏可矣。天理昭然，絲毫不爽，豈不重可畏哉？
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	曹氏以再世而篡劉，司馬氏歷三世而篡魏，似魏之亡獨遲於漢也。漢滅於魏未滅之時，似漢之亡，獨早於魏也。而非也。當曹芳之立而魏已亡，及曹芳之廢而魏再亡，及曹髦之弒而魏三亡矣。何待於奐之見黜而後謂之亡哉？然則漢之亡終在後，魏之亡終在先耳。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	董卓聞受禪臺之言，曹丕有受禪臺之事，魏則取前之虛者而實之，晉又取前之實者而再實之也。漢將亡有黃巾之妖，魏將亡亦有黃巾之怪。漢則先舉後之一黃巾而散爲眾人，魏則又舉前之眾黃巾而合爲一人也。受禪臺有三，則兩實一虛；黃巾有二，則一多一寡。此又一部大書前後關合處。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說鍾會請姜維計議收鄧艾之策。維曰：「可先令監軍衛瓘收艾。艾欲殺瓘，則反情實矣。將軍卻起兵討之，可也。」<span class="jiazhu">姜維忌艾亦忌瓘，若使艾殺瓘，是爲維先去一忌也。</span>會大喜，遂令衛瓘引數十人入成都，收鄧艾父子。瓘部卒止之曰：「此是鐘司徒令鄧征西殺將軍，以正反情也。切不可行。」瓘曰：「吾自有計。」遂先發檄文二三十道。其檄曰：「奉詔收艾，其餘各無所問。若早歸來，即加爵賞；敢有不出者，滅三族。」<span class="jiazhu">妙在先散其羽翼。眾則不可擒，少則可擒。</span>隨備檻車兩乘，星夜望成都而來。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	比及雞鳴，艾部將見檄文者，皆來投拜於衛瓘馬前。時鄧艾在府中未起。瓘引數十人突入大呼曰：「奉詔收鄧艾父子！」艾大驚，滾下床來。瓘叱武士縛於車上。<span class="jiazhu">妙在事成於俄傾，遲則不可擒，速則可擒。</span>其子鄧忠出問，亦被捉下，縛於車上。府中將吏大驚，欲待動手搶奪，早望見塵頭大起，哨馬報說鐘司徒大兵到了。<span class="jiazhu">鍾會之至卻在鄧艾一邊敘來，筆法變換。</span>眾各四散奔走。鍾會與姜維下馬入府，見鄧艾父子已被縛。會以鞭撻鄧艾之首而罵曰：「養犢小兒，何敢如此！」姜維亦罵曰：「匹夫行險僥倖，亦有今日耶？」艾亦大罵。<span class="jiazhu">一吃口怎敵得兩便口。</span>會將艾父子送赴洛陽。會入成都，盡得鄧艾軍馬，威聲大震。乃謂姜維曰：「吾今日方趁平生之願矣。」<span class="jiazhu">漸漸露出馬腳來了。</span>維曰：「昔韓信不聽蒯通之說，而有未央宮之禍；<span class="jiazhu">此句隱然勸他共反，是主句。</span>大夫種不從范蠡於五湖，卒伏劍而死。<span class="jiazhu">此句是陪說，然卻不可少。</span>斯二子者，其功名豈不赫然哉？徒以利害未明，而見機之不早也。<span class="jiazhu">先以危辭動之。</span>今公大勳已就，威震其主，何不泛舟絕跡，登峨嵋之嶺，而從赤松子遊乎？」<span class="jiazhu">再以冷語挑之。○將勸其謀叛，反勸其辭官，妙甚，惡甚。</span>會笑曰：「君言差矣。吾年未四旬，方思進取，豈能便效此退閑之事？」<span class="jiazhu">正要鉤他此句出來。</span>維曰：「若不退閑，當早圖良策，此則明公智力所能，無煩老夫之言矣。」<span class="jiazhu">分明教他謀反，卻妙在隱而不言。</span>會撫掌大笑曰：「伯約知吾心也。」二人自此每日商議大事。維密與後主書曰：「望陛下忍數日之辱，維將使社稷危而復安，日月幽而復明，必不使漢室終滅也。」<span class="jiazhu">若有此事，真是快事；縱無此事，亦是快文。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說鍾會正與姜維謀反，忽報司馬昭有書到。會接書，書中言：「吾恐司徒收艾不下，自屯兵於長安。相見在近，以此先報。」會大驚曰：「吾兵多艾數倍，若但要我擒艾，晉公知吾獨能辦之。今日自行兵來，是疑我也。」<span class="jiazhu">鍾會之反，姜維催之，司馬昭又催之。</span>遂與姜維計議。維曰：「君疑臣則臣必死，豈不見鄧艾乎？」<span class="jiazhu">更不消引韓信、文種爲喻，即以鄧艾爲譬。如作文者，只用本題，不用別意。</span>會曰：「吾意決矣！事成則得天下，不成則退西蜀，亦不失作劉備也。」<span class="jiazhu">不必學他人，只學劉先主。亦如作文者，只用本題，不用別意。</span>維曰：「近聞郭太后新亡，可詐稱太后有遺詔，教討司馬昭，以正弒君之罪。<span class="jiazhu">司馬昭必挾曹奐而出，恐有以天子之詔討之者耳。今維見曹奐而在軍中，便算出郭太后遺詔來，正與司馬懿討曹爽之詔相合。</span>據明公之才，中原可席捲而定。」會曰：「伯約當作先鋒。成事之後，同享富貴。」維曰：「願效犬馬微勞。但恐諸將不服耳。」<span class="jiazhu">既說倒了主帥，便又算顧眾將。</span>會曰：「來日元宵佳節，故宮大張燈火，請諸將飲宴。如不從者盡殺之。」<span class="jiazhu">董承與吉平飲宴亦是元宵佳節，至此已隔九十餘回，忽然相映。</span>維暗喜。次日，會、維二人請諸將飲宴。數巡後，會執杯大哭。鄧忠陰平嶺上之哭是真哭，鍾會席間之哭是假哭。諸將驚問其故。會曰：「郭太后臨崩有遺詔在此，爲司馬昭南闕弒君，<span class="jiazhu">又將南闕事一題。</span>大逆無道，早晚將篡魏，命吾討之。汝等各自簽名，共成此事。」眾皆大驚，面面相覷。會拔劍出鞘曰：「違令者斬！」眾皆恐懼，只得相從，畫字已畢，<span class="jiazhu">勉強畫字與甘責一般，畫猶不畫也。</span>會乃困諸將於宮中，嚴兵禁守。維曰：「我見諸將不服，請坑之。」會曰：「吾已令宮中掘一坑，置大棒數千，如不從者，打死坑之。」<span class="jiazhu">若聽姜維之言而遂坑之，何必又置大棒乎？機不早決，變將作矣。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	時有心腹將丘建在側。建乃護軍胡烈部下舊人也。時胡烈亦被監在宮，建乃密將鍾會所言，報知胡烈。烈大驚，泣告曰：「吾兒胡淵領兵在外，安知會懷此心耶？汝可念向日之情，透一消息，雖死無恨。」<span class="jiazhu">丘建只爲一胡烈，又因胡烈轉出一胡淵。</span>建曰：「恩主勿憂，容某圖之。」遂出告會曰：「主公軟監諸將在內，水食不便，可令一人往來傳遞。」會素聽丘建之言，遂令丘建監臨。會分付曰：「吾以重事託汝，休得洩漏。」<span class="jiazhu">事之將敗，所託非人。</span>建曰：「主公放心，某自有緊嚴之法。」建暗令胡烈親信人入內，烈以密書付其人。其人持書火速至胡淵營內，細言其事，呈上密書。淵大驚，遂遍示諸營知之。眾將大怒，急來淵營商議曰：「我等雖死，豈肯從反臣耶？」<span class="jiazhu">又因胡淵轉出眾將。</span>淵曰：「正月十八日中，可驟入內，如此行之。」<span class="jiazhu">妙在不即敘明。</span>監軍衛瓘，深喜胡淵之謀，<span class="jiazhu">又因眾將轉出衛瓘。</span>即整頓了人馬，令丘建傳與胡烈。烈報知諸將。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說鍾會請姜維問曰：「吾夜夢大蛇數千條咬吾，主何吉凶？」<span class="jiazhu">與鄧艾水山蹇之夢，一遠一近，正自相對。</span>維曰：「夢龍蛇者，皆吉慶之兆也。」<span class="jiazhu">邵緩爲鄧艾圓夢是真語，姜維爲鍾會圓夢是真語，姜維爲鍾會圓夢是假話。</span>會喜，信其言，乃謂維曰：「器仗已備，放諸將出問之，若何？」維曰：「此輩皆有不服之心，久必爲害，不如乘早戮之。」會從之，即命姜維領武士往殺眾魏將。維領命，方欲行動，忽然一陣心疼，昏倒在地。<span class="jiazhu">憑他膽大，無奈心疼。天命已然，人謀何益。</span>左右扶起，半晌方蘇。忽報宮外人聲沸騰。會方令人探時，喊聲大震，四面八方，無限兵到。維曰：「此必是諸將作亂，可先斬之。」忽報兵已入內。會令關上殿門，使軍士上殿屋以瓦擊之，互相殺死數十人。宮外四面火起，外兵砍開殿門殺入。會自掣劍立殺數人，卻被亂箭射倒。眾將梟其首。<span class="jiazhu">謀事不密又不速，宜其死也。然使事縱得成，維殺諸將之後又必殺會，則會固始終一死耳。</span>維拔劍上殿，往來衝突，不幸心疼轉加。維仰天大叫曰：「吾計不成，乃天命也！」<span class="jiazhu">此時姜維即不心疼，而事機已泄，外兵已來，亦無及矣。</span>遂自刎而死。<span class="jiazhu">噫，維死矣！漢斯亡矣！</span>時年五十九歲。宮中死者數百人。衛瓘曰：「眾軍各歸營所，以待王命。」魏兵爭欲報仇，共剖維腹，其膽大如雞卵。<span class="jiazhu">子龍一身都是膽，正不知又怎樣大。</span>眾將又盡取姜維家屬殺之。鄧艾部下之人，見鍾會、姜維已死，遂連夜去追劫鄧艾。早有人報知衛瓘。瓘曰：「是我捉艾，今若留他，我無葬身之地矣。」護軍田續曰：「昔鄧艾取江油之時，欲殺續，得眾官告免。<span class="jiazhu">提照一百十七回中事。</span>今日當報此恨。」<span class="jiazhu">丘建欲報舊主之恩，田續欲報舊主之恨，兩人相反而相對。</span>瓘大喜，遂遣田續引五百兵趕至綿竹，正遇鄧艾父子放出檻車，欲還成都。艾只道是本部兵到，不作準備，欲待問時，被田續一刀斬之。鄧忠亦死於亂軍之中。<span class="jiazhu">水山蹇之夢至此應矣。</span>後人有詩歎鄧艾曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	自幼能籌畫，多謀善用兵。<br/>
	凝眸知地理，仰面識天文。<br/>
	馬到山根斷，兵來石徑分。<br/>
	功成身被害，魂繞漢江雲。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	又有詩歎鍾會曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	髫年稱早慧，曾作秘書郎。<br/>
	妙計傾司馬，當時號子房。<br/>
	壽春多贊畫，劍閣顯鷹揚。<br/>
	不學陶朱隱，遊魂悲故鄉。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	又有詩歎姜維曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	天水誇英俊，涼州產異才。<br/>
	系從尚父出，術奉武侯來。<br/>
	大膽應無懼，雄心誓不回。<br/>
	成都身死日，漢將有餘哀。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說鍾會、姜維、鄧艾已死，張翼等亦死於亂軍之中。太子劉璿，漢壽亭侯關彝，皆被魏兵所殺。軍民大亂，互相踐踏，死者不計其數。旬日後，賈充先至，出榜安民，方始寧靖。留衛瓘守成都，乃遷後主赴洛陽。止有尚書令樊建、侍中張紹、光祿大夫譙周、秘書郎卻正等數人跟隨。廖化、董厥皆託病不起，後皆憂死。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	時魏景元五年，改爲咸熙元年。春三月。吳將丁奉見蜀已亡，遂收兵還吳。<span class="jiazhu">補應前回中事。</span>中書承華核奏吳主孫休曰：「吳、蜀乃唇齒也。『唇亡則齒寒』。臣料司馬詔伐吳在即，乞陛下深加防禦。」<span class="jiazhu">爲後回伏線。</span>休從其言，遂命陸遜子陸抗爲鎮東大將軍，領荊州牧，守江口；左將軍孫異守南徐諸處隘口；又沿江一帶屯兵數百營，老將丁奉總督之，以防魏兵。<span class="jiazhu">不能救蜀，已成滅虢舉虞之勢，此時欲自守難矣。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	建寧太守霍戈聞成都不守，素服望西大哭三日。諸將皆曰：「既漢主失位，何不速降？」戈泣謂曰：「道路隔絕，未知吾主安危若何？若魏主以禮待之，則舉城而降，未爲晚矣；萬一危辱吾主，則主辱臣死，何可降乎？」<span class="jiazhu">雖不能死，與早降者不啻天淵。</span>眾然其言，乃使人到洛陽，探聽後主消息去了。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	且說後主至洛陽時，司馬昭已自回朝。昭責後主曰：「公荒淫無道，廢賢失政，理宜誅戮。」<span class="jiazhu">司馬昭本不欲殺後主，因見他醉生夢死，故意嚇他一嚇，要他醒一醒耳。</span>後主面如土色，不知所爲。文武皆奏曰：「蜀主既失國紀。幸早歸降，宜赦之。」昭乃封禪爲安樂公，<span class="jiazhu">「生於憂患死於安樂」，以其不知憂患，固當封以此名。</span>賜住宅，月給用度，賜絹萬匹，僮婢百人。子劉瑤及群臣樊建、譙周、卻正等，皆封侯爵。後主謝恩出內。昭因黃皓蠹國害民，令武士押出市曹，淩遲處死。<span class="jiazhu">快事快事。○此時後主何不乞免之？</span>時霍戈探聽得後主受封，遂率部下軍士來降。次日，後主親詣司馬昭府下拜謝。昭設宴款待，先以魏樂舞戲於前，蜀官感傷，獨後主有喜色。<span class="jiazhu">見魏而不思蜀，已爲無情。</span>昭令蜀人扮蜀樂於前，蜀官盡皆墮淚，後主嬉笑自若。<span class="jiazhu">見蜀而不思蜀，尤爲無情。</span>酒至半酣，昭謂賈充曰：「人之無情，乃至於此！雖使諸葛孔明在，亦不能輔之久全，何況姜維乎？」乃問後主曰：「頗思蜀否？」後主曰：「此間樂，不思蜀也。」<span class="jiazhu">此之謂安樂公。</span>須臾，後主起身更衣，卻正跟至廂下，曰：「陛下如何答應不思蜀也？倘彼再問，可泣而答曰：『先人墳墓，遠在蜀地，乃心西悲，無日不思。』晉公必放陛下歸蜀矣。」<span class="jiazhu">要他放回，恐亦未必。</span>後主牢記入席。酒將微醉，昭又問曰：「頗思蜀否？」後主如卻正之言以對，<span class="jiazhu">學舌不差，還算虧他。</span>欲哭無淚，遂閉其目。<span class="jiazhu">兩番聞樂不能得淚，此時安得有淚？</span>昭曰：「何乃似卻正語耶？」<span class="jiazhu">趣甚。</span>後主開目驚視曰：「誠如尊命。」<span class="jiazhu">寫得後主如畫。</span>昭及左右皆笑之。<span class="jiazhu">且慢笑著，司馬氏再傳而後，便有問蝦蟆食肉糜之主矣。</span>昭因此深喜後主誠實，并不疑慮。後人有詩歎曰：
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
	追歡作樂笑顏開，不念危亡半點哀。<br/>
	快樂異鄉忘故國，方知後主是庸才。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	卻說朝中大臣因昭收川有功，遂尊之爲王，表奏魏主曹奐。時奐名爲天子，實不能主張，政皆由司馬氏，不敢不從，遂封晉公司馬昭爲晉王，<span class="jiazhu">令人追思曹操封魏王時。</span>諡父司馬懿爲宣王，兄司馬師爲景王。昭妻乃王肅之女，生二子：長子司馬炎，人物魁偉，立髮垂地，兩手過膝，聰明英武，膽量過人；<span class="jiazhu">此處詳敘司馬炎，爲下文稱帝伏線。</span>次子司馬攸，性情溫和，恭儉孝悌，昭甚愛之，因司馬師無子，嗣攸以繼其後。<span class="jiazhu">不以炎繼，而以攸繼，一片權詐。</span>昭常曰：「天下者，乃吾兄之天下也。」<span class="jiazhu">公然以天下歸之司馬氏，目中久已無曹氏矣。○既篤於兄弟之情，何獨不知君臣之義。</span>於是司馬昭受封晉王，欲立攸爲世子。<span class="jiazhu">一片權詐。</span>山濤諫曰：「廢長立幼，違禮不祥。」<span class="jiazhu">若論承嗣之禮，則繼師者固當以炎，繼昭者乃當以攸也。</span>賈充、何曾、裴秀亦諫曰：「長子聰明神武，有超世之才，人望既茂，天表如此，非人臣之相也。」昭猶豫未決。<span class="jiazhu">惟攸與炎本皆爲昭之子，故猶豫未決耳；若使攸而真爲師之所出，則昭又未必然矣。</span>太尉王祥、司空荀顗諫曰：「前代立少，多致亂國。願殿下思之。」昭遂立長子司馬炎爲世子。<span class="jiazhu">其以次子嗣師而不以長子嗣師者，逆料諸臣必以立長爲言。即猶豫未決亦是假。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	大臣奏稱：「當年襄武縣天降一人，身長二丈餘，腳跡長三尺二寸，白髮蒼髯，著黃單衣，裹黃巾，<span class="jiazhu">此時又遇一黃巾之妖，與首回遙遙相應。</span>拄藜頭杖，自稱曰：『吾乃民王也。<span class="jiazhu">」民王「二字，名色甚奇，與首回」大賢良師「等號相似。</span>今來報汝，天下換王，立見太平。』如此在市遊行三日，忽然不見。此乃殿下之瑞也。<span class="jiazhu">此非晉之符瑞，乃魏之妖孽。</span>殿下可戴二十旒冠冕，建天子旌旗，出警入蹕，乘金根車，備六馬，進王妃爲王后，立世子爲太子。」昭心中暗喜；回到宮中，正欲飲食，忽中風不語。次日病危，太尉王祥、司徒何曾、司馬荀顗及諸大臣入宮問安。昭不能言，以手指太子司馬炎而死。<span class="jiazhu">司馬師臨終時，有目至於無目；司馬昭臨終時，有口一如無口。皆以臣淩君之報。</span>時八月辛卯日也。何曾曰：「天下大事，皆在晉王；可立太子爲晉王，然後祭葬。」是日，司馬炎即晉王位，封何曾爲晉丞相，司馬望爲司徒，石苞爲驃騎將軍，陳騫爲車騎將軍，諡父爲文王。<span class="jiazhu">昭自比文王，故如其所命。</span>安葬已畢，炎召賈充、裴秀入宮，問曰：「曹操曾云：『若天命在吾，吾其爲周文王乎！』果有此事否？」<span class="jiazhu">照應七十八回中語。</span>充曰：「操世受漢祿，恐人議論篡逆之名，故出此言，乃明教曹丕爲天子也。」<span class="jiazhu">得此一註腳，遂使曹操教曹丕之意竟教了司馬炎，可發一歎。</span>炎曰：「孤父王比曹操何如？」<span class="jiazhu">妙。</span>充曰：「操雖功蓋華夏，下民畏其威而不懷其德。<span class="jiazhu">貶壞曹操，以贊司馬氏。</span>子丕繼業，差役甚重，東西驅馳，未有寧歲。<span class="jiazhu">又貶壞曹丕，以贊司馬氏。</span>後我宣王、景王，累建大功，布恩施德，天下歸心久矣。<span class="jiazhu">與」民不懷德「對說。</span>文王併吞西蜀，功蓋寰宇，<span class="jiazhu">與」東西驅馳「對說。</span>又豈操之可比乎？」<span class="jiazhu">見得司馬昭不做皇帝，已算極耐得。</span>炎曰：「曹丕尚紹漢統，孤豈不可紹魏統耶？」<span class="jiazhu">司馬昭明明要學曹操，司馬炎亦明明要學曹丕。</span>賈充、裴秀二人再拜而奏曰：「殿下正當法曹丕紹漢故事，復築受禪臺，佈告天下，以即大位。」<span class="jiazhu">此處受禪臺與八十回之受禪臺，正是依樣胡蘆。</span>
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	炎大喜，次日帶劍入內。此時魏主曹奐，連日不曾設朝，心神恍惚，舉止失措。炎直入後宮，奐慌下禦榻而迎。炎坐定問曰：「魏之天下，誰之力也？」奐曰：「皆晉王父祖之賜耳。」炎笑曰：「吾觀陛下文不能論道，武不能經邦，何不讓有才德者主之？」<span class="jiazhu">明明當面鄙薄，要他義讓。</span>奐大驚，口噤不能言。傍有黃門侍郎張節大喝曰：「晉王之言差矣！昔日魏武祖皇帝，東蕩西除，南征北討，非容易得此天下。今天子有德無罪，何故讓與人耶？」炎大怒曰：「此社稷乃大漢之社稷也。曹操挾天子以令諸侯，自立魏王，篡奪漢室，<span class="jiazhu">借司馬炎口中替漢朝出氣。</span>吾祖父三世輔魏，得天下者，非曹氏之能，實司馬氏之力也。四海鹹知，吾今日豈不堪紹魏之天下乎？」<span class="jiazhu">曹丕欲篡漢，卻使他人說合；司馬炎欲篡魏，竟是自家開口。</span>節又曰：「欲行此事，是篡國之賊也！」炎大怒曰：「吾與漢家報仇，有何不可！」<span class="jiazhu">此是蒼蒼者之意，卻在司馬炎口中直叫出來。</span>叱武士將張節亂棍打死於殿下。奐泣淚跪告。<span class="jiazhu">獻帝尚不曾如此沒體面。</span>炎起身下殿而去。奐謂賈充、裴秀曰：「事已急矣，如之奈何？」充曰：「天數盡矣，陛下不可逆天，當照漢獻帝故事，重修受禪臺，<span class="jiazhu">是祖宗做樣與別人看，曹奐只當怨曹丕耳。</span>具大禮，禪位與晉王；上合天心，下順民情，陛下可保無虞矣。」奐從之，遂令賈充築受禪臺。以十二月甲子日，奐親捧傳國璽，立於臺上，大會文武。後人有詩歎曰：
</p>
<p class="margin2" id="p25"><a class="gg-link" href="#p25" onclick="return changeColor(this);"></a>
	魏吞漢室晉吞曹，天運迴圈不可逃。<br/>
	張節可憐忠國死，一拳怎障泰山高？
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	請晉王司馬炎登壇，授與大禮。奐下壇，具公服立於班首。炎端坐於臺上。賈充、裴秀列於左右，執劍，令曹奐再拜伏地聽命。充曰：「自漢建安二十五年，魏受漢禪，已經四十五年矣。<span class="jiazhu">毛處處提出魏篡漢故事來，可見當日之事乃是賊偷賊物。</span>今天祿永終，天命在晉，司馬氏功德彌隆，極天際地，可即皇帝正位，以紹魏統。封汝爲陳留王，<span class="jiazhu">毛即用獻初時名號，一發分毫不差。</span>出就金墉城居止，當時起程，非宣詔不許入京。」<span class="jiazhu">毛與華歆叱獻帝語前後一轍。</span>奐泣謝而去。太傳司馬孚哭拜於奐前曰：「臣身爲魏臣，終不背魏也。」<span class="jiazhu">毛曹氏篡漢時，曹家宗族中卻無此人。</span>炎見孚如此，封孚爲安平王。孚不受而退。是日文武百官，再拜於臺下，三呼萬歲。炎紹魏統，國號大晉，改元爲太始元年，大赦天下。魏遂亡。後人有詩歎曰：
</p>
<p class="margin2" id="p27"><a class="gg-link" href="#p27" onclick="return changeColor(this);"></a>
	晉國規模如魏王，陳留蹤跡似山陽。<br/>
	重行受禪臺前事，回首當年止自傷。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	晉帝司馬炎，<span class="jiazhu">毛漢以炎興爲年號，恰合司馬炎之名，亦讖也。</span>追諡司馬懿爲宣帝，伯父司馬師爲景帝，父司馬昭爲文帝，立七廟以光祖宗。那七廟？漢征西將軍司馬鈞，鈞生豫章太守司馬亮，亮生潁川太守司馬雋，雋生京兆尹司馬防，防生宣帝司馬懿，懿生景帝司馬師、文帝司馬昭：是爲七廟也。<span class="jiazhu">毛家批：曹丕不聞帝曹騰、曹嵩，晉則更有勝焉者。</span>大事已定，每日設朝，計議伐吳之策。正是：
</p>
<p class="margin2" id="p29"><a class="gg-link" href="#p29" onclick="return changeColor(this);"></a>
	漢家城郭已非舊，吳國江山將復更。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	未知怎生伐吳，且看下文分解。
</p>
</div></body></html>