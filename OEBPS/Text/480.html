<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百一回　出隴上諸葛妝神　奔劍閣張郃中計</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu7">
	第一百零一回　出隴上諸葛妝神
	奔劍閣張郃中計
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	或謂武侯妝神作怪，不過爲割麥之計，毋乃爲人所笑？予曰：不然。今天下之妝神作怪者，大抵類此矣。書符遣將，禱雨祈晴，使人群相尊奉，稱其道法，無他故也，重口食也；燒丹煉藥，卻老延年，使人轉相傳述，指曰仙翁，無他故也，重口食也；杖錫升座，講佛談禪，使人疑爲慧遠再來，生公復出，無他故也，重口食也；歌姬舞妓，盡態極妍，使人疑爲天上飛瓊，山中神女，無他故也，重口食也；翰墨丹青，琴棋諸藝，窮工鬥巧，竭智悉能，使人疑其筆下有神，腕中有鬼，無他故也，重口食也；星卜堪輿，醫方雜術，推吉論凶，知生決死，使人疑其胸羅陰陽，心通造化，無他故也，重口食也。推而准之，比比皆是，何獨笑一武侯哉？
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	勞師遠征，動以年歲，楊儀請立換班之法，可謂善矣。然使及期而不代，此連稱、管至父之所以作亂於齊也。一旦大敵猝臨，新軍未至，不從權則無以應敵，欲從權則又恐失信於我軍。當此之時，將何法以處之乎？而武侯則更有妙術焉。以爲我欲從權，而人必以我爲失信，惟我不失信，而人乃樂於從權。於是不以驅之載者督其戰，正以遣之去者鼓其戰。<span class="shu-ming">易</span>曰：「悅以先民，民忘其勞；悅以犯難，民忘其死。」武侯其得此道也夫！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	君子讀書至此，而歎糧之爲累大也。民以食爲天，兵亦以食爲天。侯割隴上之麥，迫於無糧耳。司馬懿之不戰，亦曰糧盡而彼自退耳。郭淮之請斷劍閣，又曰截其糧道，則彼自亂耳。前者苟安之被責而興謗，不過以解糧之過期；今者李嚴之遺書以相欺，亦不過爲運糧之有缺。嗟呼！兵之需餉如此，而餉之艱難又如此，然則將如之何哉？故國家兵未足必先足食，食不足無寧去兵。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	嚇司馬懿，則孔明之外又有孔明。東西南北一人化作四人，何其多而幻也！誘張郃，則魏延之外止有關興，關興之外止有魏延。輪流轉換，兩人只是兩人，何其少而窮也！非多而幻，須嚇司馬懿不得；非少而窮，亦誘張郃不得。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	假張飛兩度撮空，假姜維一悉竊冒，假孔明四面分身，前後可稱三絕。罾口川中捕一活魚，魚腹浦邊放一生鹿，木門道上獲一死獐，前後又可稱三絕。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說孔明用減兵添灶之法，退兵到漢中；司馬懿恐有埋伏，不敢追趕，亦收兵回長安去了；因此罷兵不曾折了一人。孔明大賞三軍已畢，回到成都，入見後主，奏曰：「老臣出了祁山，欲取長安，承陛下降詔召回，不知有何大事？」後主無言可對，<span class="jiazhu">活畫一昏庸之主。</span>良久，乃曰：「朕久不見丞相之面，心甚思慕，故特詔同，一無他事。」<span class="jiazhu">又來說謊。</span>孔明曰：「此非陛下本心，必有奸臣讒譖，言臣有異志也。」<span class="jiazhu">一語道著。</span>後主聞言，默然無語。<span class="jiazhu">活畫一昏庸之主。</span>孔明曰：「老臣受先帝厚恩，誓以死報。今若內有奸邪，臣何能討賊乎？」後主曰：「朕因過聽宦官之言，一時召回丞相。今日茅塞方開，悔之不及矣。」<span class="jiazhu">活畫一昏庸之主。</span>孔明遂喚眾宦官究問，方知是茍安流言，急令人補之，已投魏國去了。孔明將妄奏的宦官誅戮，余皆廢出宮外；又深責蔣琬、費禕等不能覺察奸邪，規諫天子。<span class="jiazhu">責攸之、褘、允等之咎，<span class="shu-ming">前出師表</span>已言之矣。</span>二人唯唯服罪。孔明拜辭後主，復到漢中，一面發檄令李嚴應付糧草，仍運赴軍前；一面再議出師。楊儀曰：「前數興兵，軍力疲敝，糧又不繼；今不如分兵兩班，以三個月爲期；且如二十萬之眾，只領十萬出祁山，住了三個月，卻教這十萬替回，迴圈相輔。若此則兵力不乏，然後徐徐而進，中原可圖矣。」<span class="jiazhu">輪流更換之法，使兵不苦於進征，「三年破斧」之詩，可以勿作矣。</span>孔明曰：「此言正合我意。吾伐中原，非一朝一夕之事，正當爲此長久之計。」<span class="jiazhu">死而後已，曷計其年。</span>遂下令分兵兩班，限一百日爲期，迴圈相轉，<span class="jiazhu">所謂「及瓜期而代」。</span>違限者按軍法處治。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	建興九年春二月，<span class="jiazhu">此處忽點時序，正與後文四月麥熟相應。</span>孔明復出師伐魏。時魏太和五年也。<span class="jiazhu">以上按過蜀漢，再敘魏國。</span>魏主曹睿知孔明又伐中原，急召司馬懿商議。懿曰：「今子丹已亡，臣願竭一人之力，剿除寇賊，以報陛下。」<span class="jiazhu">賊反以漢爲賊。賊者，漢之賊；漢者，亦賊之賊也。</span>睿大喜，設宴待之。次日，人報蜀兵寇急。<span class="jiazhu">賊反以伐爲寇，有巡檢爲強盜所擒，而巡檢呼盜爲爺爺，盜罵巡檢爲強盜者，其猶此乎？</span>睿即命司馬懿出師禦敵，親排鑾駕送出城外。<span class="jiazhu">司馬懿漸漸與曹操相似。</span>懿辭了魏主，徑到長安，大會諸路人馬，計議破蜀兵之策。張郃曰：「吾願引一軍去守雍、郿，以拒蜀兵。」懿曰：「郃前軍不能獨當孔明之眾，而又分兵爲前後，非勝算也。不如留兵守上邽，餘眾悉往祁山。公肯爲先鋒否？」<span class="jiazhu">懿之資張郃，猶真之資王雙。</span>郃大喜曰：「吾素懷忠義，欲盡心報國，惜未遇知己；今都督肯委重任，雖萬死不辭！」<span class="jiazhu">說出一「死」，爲之兆也。</span>於是司馬懿令張郃爲先鋒，總督大軍。又令郭淮守隴西諸郡，其餘眾將各分道而進。前軍哨馬報說：「孔明率大軍望祁山進發，前部先鋒王平、張嶷徑出陳倉，過劍閣，由散關望斜谷而來。」<span class="jiazhu">蜀兵之來，卻在魏兵一邊敘出。</span>司馬懿謂張郃曰：「今孔明長驅大進，必將割隴西小麥，以資軍糧。汝可結營祁山，吾與郭淮巡略天水諸郡，以防賊兵割麥。」<span class="jiazhu">謹防偷麥，賊一發以漢爲賊。</span>郃領諾，遂領四萬兵守祁山。懿引大軍望隴西而去。<span class="jiazhu">以上按過司馬，以下再敘武侯。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說孔明兵至祁山，<span class="jiazhu">此是五出祁山。</span>安營已畢，見渭濱已有魏兵提備，乃謂諸將曰：「此必是司馬懿也。即今營中乏糧，履遣人催并李嚴運米應付，卻只是不到。<span class="jiazhu">預爲李嚴賺武侯伏筆。</span>吾料隴上麥熟，可密引兵割之。」於是留王平、張嶷、吳班、吳懿四將守祁山營，孔明自引姜維、魏延等諸將前到鹵城。鹵城太守素知孔明，慌忙開城出降。<span class="jiazhu">先聲奪人。</span>孔明撫慰畢，問曰：「此時何處麥熟？」太守告曰：「隴上麥已熟。」孔明乃留張翼、馬忠守鹵城，自引諸將并三軍望隴上而來。前軍回報說：「司馬懿引兵在此。」孔明驚曰：「此人預知吾來割麥也。」<span class="jiazhu">亦算是絕糧道。</span>即沐浴更衣，<span class="jiazhu">讀者至此，必謂又如拜井出泉故事，禱之於天，以求食也。</span>推過一般三輛四輪車來，車上俱要一樣妝飾。此車乃孔明在蜀中預先造下的。<span class="jiazhu">與黑油車又自不同。</span>當下令姜維引一千軍護車，五百軍擂鼓，伏在上邽之後；<span class="jiazhu">第一路。</span>馬岱在左，魏延在右，亦各引一千軍護車，五百軍擂鼓。<span class="jiazhu">第二、第三路。</span>每一輛車，用二十四人，皂衣跣足，披髮仗劍，手執七星皂旛，在左右推車。<span class="jiazhu">又來作怪。</span>三人各受計，引兵推車而去。孔明又令三萬軍各執鐮刀馱繩，伺候割麥。<span class="jiazhu">原來妝妖作怪，只是爲此。</span>卻選二十四個精壯之士，各穿皂衣，披髮跣足，仗劍簇擁四輪車，爲推車使者。令關興結束做天蓬模樣，<span class="jiazhu">是<span class="shu-ming">西遊記</span>豬八戒名色。○今之打劫東西者，往往搽畫頭臉，想亦用此法也。</span>手執七星皂旛，步行於車前。孔明端坐於上，望魏營而來。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	哨探軍見之大驚，不知是人是鬼，<span class="jiazhu">在眾人眼中，寫一作怪蹺蹊之孔明。</span>火速報知司馬懿。懿自出營視之，只見孔明簪冠鶴氅，手搖羽扇，端坐於四輪車上；左右二十四人，披髮仗劍；前面一人，手執皂旛，隱隱似天神一般。<span class="jiazhu">又像七星壇前祭風時形狀。○又在司馬懿眼中寫一作怪蹺蹊之孔明。</span>懿曰：「這個又是孔明作怪也！」遂撥二千人馬吩咐曰：「汝等疾去，連車帶人，盡情都捉來！」<span class="jiazhu">諸葛妝神，司馬又要捉鬼。</span>魏兵領命，一齊趕來。孔明見魏兵追趕來，便教回車，遙望蜀營，緩緩而行。魏兵皆驟馬追趕，<span class="jiazhu"><span class="shu-ming">西廂</span>曲云：「馬兒慢慢行，車見緊緊隨。」今卻是車兒慢慢行，馬兒緊緊隨矣。</span>但見陰風習習，冷霧漫漫。盡力趕了一程，追之不上。<span class="jiazhu">是<span class="shu-ming">西遊記</span>孫行者神通。</span>各人大驚，都勒住馬言曰：「奇怪！我等急急趕了三十里，只見在前，追之不上，如之奈何？」孔明見魏兵不追，又令推車過來，朝著魏兵歇下。<span class="jiazhu">一發作怪，倒好耍子。</span>魏兵猶豫良久，又放馬過來。孔明復回車慢慢而行。魏兵又趕了二十里，只見在前，不曾趕上，<span class="jiazhu">竟似海上三神山，可望而不可即。</span>盡皆癡呆。孔明教回過車，朝著魏兵，推車倒行。<span class="jiazhu">一發作怪，倒好耍子。</span>魏兵又欲追趕。後面司馬懿自引一軍到。傳令曰：「孔明善會八門遁甲，能驅六丁六甲之神。此乃六甲天書內『縮地』之法也，<span class="jiazhu">借司馬懿口中下一註腳。</span>眾軍不可追之。」眾軍方勒馬回時，左勢下戰鼓大震，一彪軍殺來，懿急令兵拒之。只見暑兵隊裏二十四人，披髮仗劍，皂衣跣足，擁出一輛四輪車，車上端坐孔明，簪冠鶴氅，手搖羽扇。<span class="jiazhu">又是一個孔明，與前卻是兩個孔明，作怪之極。</span>懿大驚曰：「方纔那個車上坐著孔明，趕了五十里，追之不上，如何這裏又有孔明？怪哉！怪哉！」<span class="jiazhu">不知遁甲天書中，可有此等變化？</span>言未畢，右勢下戰鼓又鳴，一彪軍殺來，四輪車上亦坐著一個孔明，左右亦有二十四人，皂衣跣足，披法仗劍，擁車而來。<span class="jiazhu">敘法比前變。又是一個孔明，與前卻是三個孔明，作怪之極。</span>懿心中大疑，回顧諸將曰：「此必神兵也！」<span class="jiazhu">疑是六丁六甲變的。</span>眾軍心下大亂，不敢交戰，各自奔走。正行之際，忽然鼓聲大震，又一彪軍殺到：當先一輛四輪車，孔明端坐於上，左右推車使者同前一般。<span class="jiazhu">又是一個孔明，與前卻是四個孔明，作怪之極。○敘法又變。</span>魏兵無不駭然。司馬懿不知是人是鬼，又不知蜀兵多少，十分驚懼，急急引兵奔入上邽，閉門不出。<span class="jiazhu">一個孔明當不起，又生出無數孔明。司馬懿真要嚇殺也。</span>此時孔明早令三萬精兵將隴上小麥割盡，運赴鹵城打曬去了。<span class="jiazhu">今人雖有吃食意智，卻算不出這等神通。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	司馬懿在上邽城中，三日不敢出城。<span class="jiazhu">此時麥已曬乾矣。</span>後見蜀兵退去，方敢令軍出哨。於路捉得一蜀兵，來見司馬懿。懿問之，其人告曰：「某乃割麥之人，因走失馬匹，被捉前來。」懿曰：「前者是何神兵？」<span class="jiazhu">竟道是神兵。</span>答曰：「三路伏兵，皆不是孔明，乃姜維、馬岱、魏延也。<span class="jiazhu">借蜀兵口中注明。</span>每一路只有一兵軍護車，五百兵擂鼓，只是先來誘陣的車上乃孔明也。」<span class="jiazhu">又注明一句。</span>懿仰天長嘆曰：「孔明有神出鬼沒之機！」忽報副都督郭淮入見。懿接入，禮畢。淮曰：「吾聞蜀兵不多，現在鹵城打麥，可以擊之。」懿細言前事。淮笑曰：「只瞞過一時；今已識破，何足道哉！<span class="jiazhu">只怕到底識不破。</span>吾引一軍攻其後，公引一軍攻其前，鹵城可破，孔明可擒矣。」懿從之，遂分兵兩路而來。<span class="jiazhu">如今不怕鬼了。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說孔明引軍在鹵城打曬小麥，忽喚諸將聽令曰：「今夜敵人必來攻城。吾料鹵城東西麥田之內，足可伏兵，<span class="jiazhu">割了麥去止剩光地，正好屯兵。</span>誰敢爲我一往？」姜維、魏延、馬忠、馬岱四將出曰：「某等願往。」孔明大喜，乃命：「姜維、魏延各引二千兵，伏於東南西北兩處；馬岱、馬忠各引二千兵，伏在西南東北兩處，<span class="jiazhu">前是四個孔明，今亦是四面埋伏。</span>只聽炮響，四角一齊殺來。」四將引兵，受計去了。孔明自引百餘人，各帶火炮出城，伏在麥田之內等候。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說司馬懿引兵徑到鹵城下，日已昏黑，乃謂諸將曰：「若白日進兵，城中必有準備；今可乘夜晚攻之。<span class="jiazhu">只怕夜裏有鬼。</span>此處城低壕淺，可便打破。」遂屯兵城外。一更時分，郭淮亦引兵來。兩下合兵，一聲鼓響，把鹵城四面圍得鐵桶相似。城上萬弩齊發，矢石如雨，魏兵不敢前進。忽然魏軍中信炮連聲，三軍大驚，又不知何處兵來。<span class="jiazhu">先聞炮聲，又恐是驅使雷神。</span>淮令人去麥田搜時，四角上火光沖天，喊聲大震，四路蜀兵一齊殺至。鹵城四門大開，城內兵殺出，裏應外合，大殺了一陣，魏兵死者無數。<span class="jiazhu">是被天蓬元帥擊死了。</span>司馬懿引敗兵奮死突出重圍，占住了山頭。郭淮亦引敗兵奔到山后紮住。孔明入城，令四將於四角上安營。<span class="jiazhu">犄角之勢。</span>郭淮告司馬懿曰：「今與蜀兵相持許久，無策可退。目下又被殺了一陣，折傷三千餘人，<span class="jiazhu">折兵之數，在郭淮口中補出。</span>若不早圖，日後難退矣。」懿曰：「當復如何？」淮曰：「可發檄文調雍、涼人馬，并力剿殺。吾願引軍襲劍閣，截其歸路，使彼糧草不通，<span class="jiazhu">武侯割隴上之麥，所重在糧；郭淮欲截劍閣之路：亦所重在糧。</span>三軍慌亂，那時乘勢擊之，敵可滅矣。」懿從之，及發檄文星夜往雍、涼調撥人馬。不一日，大將孫禮引雍、涼諸郡人馬到。懿即令孫禮約會郭淮去襲劍閣。<span class="jiazhu">與前之襲街亭一樣算計。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說孔明在鹵城相拒日久，不見魏兵出戰，乃喚馬岱、姜維入城聽令曰：「今魏兵守住山險，不與吾戰，一者料吾麥盡無糧，二者令兵去襲劍閣，斷吾糧道也。汝二人各引一萬軍，先去守住險要，魏兵見有準備，自然退去。」<span class="jiazhu">與前之使馬謖、王平守街亭一樣算計。</span>二人引兵去了。長史楊儀入帳告曰：「向者丞相令大兵一百日一換，今已限足，漢中兵已出川口，前路公文已到，只待會兵交換，見存八萬軍，內四萬該與換班。」孔明曰：「既有令，便教速行。」眾軍聞知，各各收拾起程。<span class="jiazhu">軍士思家，歸心如箭。</span>忽報孫禮引雍、涼人馬二十萬來助戰，去襲取劍閣，司馬懿自引兵來攻鹵城了。蜀兵無不驚駭。<span class="jiazhu">欲歸不得，驚駭可知。</span>楊儀入告孔明曰：「魏兵來得甚急，丞相可將換班軍且留下退敵，待新來兵到，然後換之。」<span class="jiazhu">楊儀是老實算計。</span>孔明曰：「不可。吾用兵命將，以信爲本。既有令在先，豈可失信？且蜀兵應去者，皆準備歸計，其父母妻子依扉而望。吾今便有大難，決不留他。」即傳令教應去之兵，當日便行。<span class="jiazhu">武侯是巧妙機權，著實要他去，正是著實不要他去也。</span>眾軍聞之，皆大呼曰：「丞相如此施恩，我等願且不回，各舍一命，大殺魏兵，以報丞相！」<span class="jiazhu">方知武侯幾句撫慰言語，賽過一紙催督公文。</span>孔明曰：「爾等應該還家，豈可復留於此？」<span class="jiazhu">妙在只是打發他去，卻是不留之留。</span>眾軍皆欲出戰，不願回家。<span class="jiazhu">越打發他，越不肯去。</span>孔明曰：「汝等既要與我出戰，可出城安營，待魏兵到，莫待他息喘，便急攻之：此以逸待勞之法也。」<span class="jiazhu">要去時便再三遣歸，不去時便立刻要戰，足見機權之妙。</span>眾兵領命，各執兵器，歡喜出城，列陣而待。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說西涼人馬倍道而來，走的人馬困乏；方欲下營歇息，被蜀兵一擁而進，人人奮勇，將銳兵驍，雍、涼兵抵敵不住，望後便退。蜀兵奮力追殺，殺得那雍、涼兵屍橫遍野，血流成渠。<span class="jiazhu">以少勝眾，全虧以逸待勞。</span>孔明出城，收聚得勝之兵，入城賞勞，忽報永安李嚴有書告急。孔明大驚，拆封視之。書云：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	近聞東吳令人入洛陽，與魏連和；令吳取蜀，幸吳尚未起兵。今嚴探知消息，伏望丞相，早作良圖。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	孔明覽畢，甚是驚疑，乃聚眾將曰：「若東吳興兵寇蜀，吾須索速回也。」<span class="jiazhu">試令讀<span class="shu-ming">三國</span>者掩卷猜之，謂書中之言真乎？假乎？若曰真也，則洛陽有此消息，何不知會司馬懿？而今司馬懿一邊曾不聞也？</span>即傳令，教：「祁山大寨人馬且退回西川。司馬懿知吾屯軍在此，必不敢追趕。」於是王平、張嶷、吳班、吳懿，分兵兩路，徐徐退入西川去了。張郃見蜀兵退去，恐有計策，不敢來追，乃引兵來見司馬懿曰：「今蜀兵退去，不知何意？」懿曰：「孔明詭計極多，不可輕動。<span class="jiazhu">驚弓之鳥。</span>不如堅守，待他糧盡，自然退去。」大將魏平出曰：「蜀兵拔祁山之營而退，正可乘勝追之。都督按兵不動，畏蜀如虎，<span class="jiazhu">臥龍亦是臥虎。</span>奈天下笑何？」懿堅執不從。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說孔明知祁山兵已回，遂喚馬忠、楊儀入帳，授以密計，先引一萬弓弩手，去劍閣、木門道，兩下埋伏；若魏兵追到，聽吾炮響，急滾下木石，先截其去路，兩頭一齊射之。二人引兵去了。<span class="jiazhu">此處授計，明白敘出，與前回文法不同。</span>又喚魏延、關興引兵斷後，城上四面遍插旌旗，城內亂堆柴草，虛放煙火。大兵盡望木門道而去。<span class="jiazhu">去得井井有條。</span>魏營巡哨兵來報司馬懿曰：「蜀兵大隊已退，但不知城中還有多少兵。」懿自往視之，見城上插旗，城中煙起，笑曰：「此乃空城也。」令人探之，果是空城。懿大喜曰：「孔明已退，誰敢追之？」<span class="jiazhu">方知旌旗煙火非拒其追，正誘其追也。</span>先鋒張郃曰：「吾願往。」懿阻曰：「公性急躁，不可去。」郃曰：「都督出關之時，命吾爲先鋒；今日正是立功之際，<span class="jiazhu">正是效死之日。</span>卻不用吾，何也？」懿曰：「蜀兵退去，險阻處必有埋伏，須十分仔細，方可追之。」郃曰：「吾已知得，不必掛慮。」懿曰：「公自欲去，莫要追悔。」郃曰：「大丈夫捨身報國，雖萬死無恨。」<span class="jiazhu">說一「死」字在他口內，明明道破下文。</span>懿曰：「公既堅執要去，可引五千兵先行；卻教魏平引二萬馬步兵後行，以防埋伏。吾自引三千兵隨後策應。」<span class="jiazhu">寫仲達仔細之極。</span>張郃領命，引兵火速追趕。行到三十餘里，忽然背後喊聲大震，樹林內閃出一彪軍，爲首大將橫刀勒馬大叫曰：「賊將引兵那裏去！」郃回頭視之，乃魏延也。<span class="jiazhu">不以無伏兵誘之，正以有伏兵誘之。</span>郃大怒，回馬交鋒。不十合，延詐敗而走。<span class="jiazhu">使知伏兵之無用，則伏兵不足畏矣。</span>郃又追趕三十餘里，勒馬回顧，全無伏兵，<span class="jiazhu">忽間一段無伏兵處，使知伏兵之迢遞，則伏兵不足畏矣。</span>又策馬前追。方轉過山坡，忽又喊聲大起，一彪軍擁出，爲首大將乃關興也。<span class="jiazhu">不止以一路伏兵誘之，又再以一路伏兵誘之。</span>橫刀勒馬大叫曰：「張郃休走！有吾在此！」郃就拍馬交鋒。不十合，興撥馬便走。<span class="jiazhu">使知伏兵之皆無用，則伏兵又不足畏矣。</span>郃隨後追之。趕到一密林內，郃心疑，令人四下哨探，并無伏兵，<span class="jiazhu">再間一段無伏兵處，使知伏兵又如此之迢遞，則伏兵愈不足畏矣。</span>於是放心又趕。不想魏延又抄在前面；郃又與戰十餘合。延又敗走。郃憤怒趕來，又被關興抄在前面，截住去路。<span class="jiazhu">後所見之伏兵，即前所見之伏兵，便知伏兵之更無添換，則伏兵愈不足畏矣。</span>郃大怒，拍馬交鋒，戰有十合，蜀兵盡棄衣甲什物等件，塞滿道路。魏兵皆下馬爭取。<span class="jiazhu">以利誘之。</span>延、興二人，輪流交戰。<span class="jiazhu">省筆法。</span>張郃奮勇追趕。看看天晚，趕到木門道口，魏延撥回馬，高聲大罵曰：「張郃逆賊：吾不與汝相拒，汝只顧趕來，吾今與汝決一死戰！」郃十分忿怒，挺槍驟馬，直取魏延。延揮刀來迎，戰不十合，延大敗，棄盡衣甲、頭盔、匹馬，引敗兵望木門道中而走。<span class="jiazhu">如此，方纔引得到木門道去。</span>張郃殺的性起，又見魏延大敗而逃，乃驟馬趕來。此時天色昏黑，一聲炮響，山上火光沖天，大石亂柴滾將下來，阻截去路。<span class="jiazhu">今番著了道兒。</span>郃大驚曰：「我中計矣！」急回馬時，背後已被木石塞滿了歸路，中間只有一段空地，兩傍皆是峭壁，郃進退無路。忽一梆子響，兩下萬弩齊發，將張郃并百餘個部將皆射死於木門道中。<span class="jiazhu">此日之死，早在三出祁山時伏之。</span>後人有詩曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	伏弩齊飛萬點星，木門道上射雄兵。<br/>
	至今劍閣行人過，猶說軍師舊日名。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說張郃已死，隨後魏兵追到，見塞了道路，已知張郃中計。眾軍勒回馬急退，<span class="jiazhu">讀至此必謂一篇妙文已完，不謂又有一篇妙文在後。</span>忽聽的山頭上大叫曰：「諸葛丞相在此！」眾軍仰視，只見孔明立於火光之中，指眾軍而言曰：「吾今日圍獵，欲射一『馬』，<span class="jiazhu">司馬之馬。</span>誤中一『獐』。<span class="jiazhu">張郃之張。</span>汝各人安心而去，上覆仲達，早晚必爲吾所擒矣。」<span class="jiazhu">木門道射張郃是一篇敘傳，續以武侯幾句言語，竟是一篇論贊。此段妙文更出意外。</span>魏兵回見司馬懿，細告前事。懿悲傷不已，仰天歎曰：「張雋乂身死，吾之過也！」<span class="jiazhu">又是幾句論贊。</span>乃收兵回洛陽。魏主聞張郃死，揮淚嘆息，令人收其屍，厚葬之。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說孔明入漢中，欲歸成都見後主。都護李嚴妄奏後主曰：「臣已備辦軍糧，行將運赴丞相軍前，不知丞相何故忽然班師。」<span class="jiazhu">兩舌之人今日多有，毋獨怪李嚴也。</span>後主聞奏，即命尚書費禕入漢中見孔明，問班師之故。禕至漢中，宣後主之意。孔明大驚曰：「李嚴發書告急，說東吳將興兵寇川，因此班師。」費禕曰：「李嚴奏稱軍糧已辦，丞相無故回師，天子因此命某來問耳。」孔明大怒，令人訪察，乃是李嚴因軍糧不濟，怕丞相見罪，故發書取回，卻又妄奏天子，遮飾已過。<span class="jiazhu">此處方纔敘明。</span>孔明大怒曰：「匹夫爲一己之故，廢國家大事！」令人召至，欲斬之。費禕勸曰：「丞相念先帝託孤之意，姑且寬恕。」<span class="jiazhu">照應八十五回中事。</span>孔明從之。費禕即具表啟奏天子。後主覽表，勃然大怒，叱武士推出李嚴斬之。參軍蔣琬出班奏曰：「李嚴乃先帝託孤之臣，<span class="jiazhu">先帝能知馬謖，而不能知李嚴，可見知人之難。</span>望乞恩寬恕。」後主從之，即謫爲庶人，徙於梓潼郡閑往。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	孔明回到成都，用李嚴子李豐爲長史，<span class="jiazhu">黜其父而用其子，是孔明無成心處。</span>積草屯糧，講陣論武，整治軍器，存恤將士，三年然後出征。兩川人民軍士，皆仰其恩德。光陰荏苒，不覺三年。時建興十二年春二月。孔明入朝奏曰：「臣今存恤軍士，已經三年。<span class="jiazhu">日月逝矣，歲不我與。不便討賊，更待何時？</span>糧草豐足，軍器完備，人馬雄壯：可以伐魏。今番若不掃清奸黨、恢復中原，誓不見陛下也！「<span class="jiazhu">已爲五丈原之讖，○武侯此行果然不復見後主矣。讀書至此，爲之一哭。</span>後主曰：「方今已成鼎足之勢，吳、魏不曾入寇，相父何不安享太平？」孔明曰：「臣受天帝知遇之恩，夢寐之間，未嘗不設伐魏之策。竭力盡中，爲陛下克復中原，重興漢室，臣之願也。」言未畢，班部中一人出曰：「丞相不可興兵。」眾視之：乃譙周也。正是：
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
	午侯盡瘁惟憂國，太史知機又論天。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	未知譙周有何議論，且看下文分解。
</p>
</div></body></html>