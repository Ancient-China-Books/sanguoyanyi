<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百十八回　哭祖廟一王死孝　入西川二士爭功</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu8">
	第一百一十八回　哭祖廟一王死孝
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	武侯有子又有孫，而武侯不死；先主雖無子，有孫可以當子，而先主亦不死。使蜀之後主而以北地王爲之，則吳可吞魏可滅，而漢亦安得遂亡哉？雖然，綿竹之戰，臣死於君，識武侯之家教；成都之失，子死於父，見昭烈之遺風。漢雖亡，凜凜有生氣矣。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	西漢亡於孺子嬰，東漢亡於獻帝，皆奄奄不振矣。獨至後漢之亡，而劉禪雖懦，幸有北地王之能死，爲漢朝生色。西漢亡而有王皇后之罵王莽，東漢亡而有曹皇后之罵曹丕，然兩後皆未能死，則猶未見其烈矣。獨至後漢之亡，而北地王能死，又有夫人崔氏之能死，尤足爲漢朝生色。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	三國人才之盛，不獨於男子中見之，又於婦人中見之。然男子有才，不必其皆節；而婦人無節，即謂之不才。故論才於男子，才與節分；論才與婦人，必才與節合。是婦人之才，視男子之才而更難也。惟其最難而能盛，則三國有足述焉。魏之才婦有五：姜敘之母，趙昂之妻，辛敞之姊，夏侯令之女，王經之母是也。吳之才婦有三：孫策之母，孫翊之妻，孫權之妹是也。漢之才婦有五：先主之夫人糜氏，北地王之夫人崔氏，武侯之夫人黃氏，及徐庶之母，馬邈之妻是也。至於權變如貂蟬，聰慧如蔡琰，又其下者耳。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	武侯初死，有楊儀、魏延互相上表一段文字；成都初亡，又有鍾會、鄧艾互相上表一段文字；遙遙相對。然鄧艾之表，未嘗訐奏鍾會，則鄧艾與魏延異矣；魏延之表，未嘗爲楊儀所更易，則鍾會與楊儀異矣。且一在班師之日，一在克敵之初，其勢既殊，其事亦別，令人耳目一新。鍾會之將叛，司馬昭之所料也；鄧艾之將叛，則司馬昭之所未料也。於其所未料者而變生於意外，安得不於其所既料者防患於意中？故使會制艾，而即自將以防會；防會而又恐會知之，於是諱之秘之，即心腹如賈充者而亦不以其意告之。昭之奸雄，誠不亞於曹操矣。會欲伐蜀而佯作伐吳之勢，昭欲收會而亦收艾之名。治其人而即用其法，出乎爾者反乎爾，其鐘士季之謂歟。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	卻說後主在成都，聞鄧艾取了綿竹，諸葛瞻父子已亡，大驚，急召文武商議。近臣奏曰：「城外百姓，扶老攜幼，哭聲大震，各逃生命。」後主驚惶無措。忽哨馬報到，說魏兵將近城下。多官議曰：「兵微將寡，難以迎敵；不如早棄成都，奔南中七郡。其地險峻，可以自守，就借蠻兵，再來克復未遲。」<span class="jiazhu">南方但能使其不復反耳，若欲患難相從，豈可恃乎。○嗟哉後主！「南方不可以止些。」</span>光祿大夫譙周曰：「不可。南蠻久反之人，平昔無惠；今若投之，必遭大禍。」多官又奏曰：「蜀、吳既同盟，今事急矣，可以投之。」<span class="jiazhu">先主半生作客，嘗依呂布矣，寄袁紹矣，託劉表矣。然此一時彼一時也。○嗟哉後主！「東方不可以止些。」</span>周又諫曰：「自古以來，無寄他國爲天子者。<span class="jiazhu">此言一國不可有兩天子。</span>臣料魏能吞吳，吳不能吞魏。若稱臣於吳，是一辱也。若吳被魏所吞，陛下再稱臣於魏，是兩番之辱矣。<span class="jiazhu">此言一身不可事兩天子。</span>不如不投吳而降魏，魏必裂土以封陛下，則上能自守宗廟，下可以保安黎民。願陛下思之。」<span class="jiazhu">譙周前勸劉璋出降，今又勸後主出降，是勸降慣家。</span>後主未決，退入宮中。次日眾議紛然。譙周見事急，復上疏諍之。後主從譙周之言，正欲出降；忽屏風後轉出一人，厲聲而罵周曰：「偷生腐儒，豈可妄議社稷大事！自古安有降天子哉？」<span class="jiazhu">蜀無降將軍，豈得有降天子哉。</span>後主視之，乃第五子北地王劉諶也。<span class="jiazhu">昭烈無兒，後主卻有子。</span>後主生七子：長子劉璿，次子劉瑤，三子劉悰，四子劉瓚，五子即北地王劉諶，六子劉恂，七子劉璩。七子中惟諶自幼聰明，英敏過人，餘皆儒善。<span class="jiazhu">後主七子於此敘出，補前文之所未及。</span>後主謂諶曰：「今大臣皆議當降，汝獨仗血氣之勇，欲令滿城流血耶？」諶曰：「昔先帝在日，譙周未嘗干預國政。今妄議大事，輒起亂言，甚非理也。臣切料成都之兵尚有數萬，姜維全師皆在劍閣，<span class="jiazhu">提照姜維。</span>若知魏兵犯闕，必來救應：內外攻擊，可獲大功。<span class="jiazhu">此言降不如戰，戰不如守。</span>豈可聽腐儒之言，輕廢先帝之基業乎？」<span class="jiazhu">提照先帝。</span>後主叱之曰：「汝小兒豈識天時！」諶叩頭哭曰：「若勢窮力極，禍敗將及，便當父子君臣背城一戰，同死社稷，以見先帝可也。奈何降乎！」<span class="jiazhu">此言不得已則戰。</span>後主不聽。諶放聲大哭曰：「先帝非容易創立基業，今一旦棄之，吾寧死不辱也！」<span class="jiazhu">先主不死矣！</span>後主令近臣推出宮門，遂令譙周作降書，<span class="jiazhu">慣修降書第一手。</span>遣私署侍中張紹、駙馬都尉鄧良同譙周齎玉璽來雒城請降。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	時鄧艾每日令數百鐵騎來成都哨探。當日見立了降旗，艾大喜。不一時，張紹等至，艾令人迎入。三人拜伏於階下，呈上降款玉璽。<span class="jiazhu">令人追想劉璋納款之時，爲之一歎。</span>艾拆降書視之，大喜，受下玉璽，重待張紹、譙周、鄧良等。艾作回書，付三人齎回成都，以安人心。三人拜辭鄧艾，徑還成都，入見後主，呈上回書，細言鄧艾相待之善。後主拆封視之，大喜，即遣太僕蔣顯齎敕，令姜維早降；<span class="jiazhu">又以降天子敕諭降將軍，爲之一歎。</span>遣尚書郎李虎，送文簿與艾：共戶二十八萬，男女九十四萬，帶甲將士十萬二千，<span class="jiazhu">有此何以不戰？</span>官吏四萬，倉糧四十餘萬，<span class="jiazhu">有此何以不守？</span>金銀二千斤，錦綺彩絹各二十萬匹。餘物在庫，不及具數。<span class="jiazhu">有此何不以賞戰士？</span>擇十二月初一日，君臣出降。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	北地王劉諶聞知，怒氣衝天，乃帶劍入宮。其妻崔夫人問曰：「大王今日顏色異常，何也？」諶曰：「魏兵將近，父皇已納降款，明日君巨出降，社稷從此殄滅。吾欲先死以見先帝於地下，不屈膝於他人也！」<span class="jiazhu">後主有此子，是幹蠱之子；先主有此孫，是繩武之孫。</span>崔夫人曰：「賢哉！賢哉！得其死矣！妾請先死，王死未遲。」<span class="jiazhu">後主有佳兒，又有佳婦。</span>諶曰：「汝何死耶？」崔夫人曰：「王死父，妾死夫，其義同也。夫亡妻死，何必問焉？」言訖，觸柱而死。<span class="jiazhu">馬邈夫婦是有婦無夫，劉諶夫婦是有夫有婦。</span>諶乃自殺其三子，并割妻頭，提至昭烈廟中，伏地哭曰：「臣羞見基業棄於他人，故先殺妻子，以絕罣念，後將一命報祖。祖如有靈，知孫之心！」大哭一場，眼中流血，自刎而死。<span class="jiazhu">凜凜烈烈，如聞其聲，如見其人。</span>蜀人聞知，無不哀痛。後人有詩贊曰：
</p>
<p class="margin2" id="p7"><a class="gg-link" href="#p7" onclick="return changeColor(this);"></a>
	君臣甘屈膝，一子獨悲傷。<br/>
	去矣西川事，雄哉北地王！<br/>
	捐身酬烈祖，搔首泣穹蒼。<br/>
	凜凜人如在，誰云漢已亡？
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	後主聽知北地王自刎，乃令人葬之。<span class="jiazhu">後主聞北地王之死，不但不知愧恥，亦不知痛惜，真無心人哉！</span>次日魏兵大至，後主率太子諸王，及群臣六十餘人，面縛輿櫬，出北門十里而降。鄧艾扶起後主，親解其縛，焚其輿櫬，并車入城。後人有詩歎曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	魏兵數萬入川來，後主偷生失自裁。<br/>
	黃皓終存欺國意，姜維空負濟時才。<br/>
	全忠義士心何烈，守節王孫志可哀。<br/>
	昭烈經營良不易，一朝功業頓成灰。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	於是成都之人，皆具香花迎接。艾拜後主爲驃騎將軍，<span class="jiazhu">司馬昌明幸不爲尚書左僕射，而後主劉禪竟爲驃騎將軍，可發一歎。</span>其餘文武，各隨高下拜官。<span class="jiazhu">鄧艾竟擅自封爵，有死之道。</span>請後主還宮，出榜安民，交割倉庫。又令太常張峻、益州別駕張紹，招安各郡軍民。又令人說姜維歸降。一面遣人赴洛陽報捷。艾聞黃皓奸險，欲斬之。皓用金寶賂其左右，因此得免。<span class="jiazhu">黃皓之愛金珠，原來爲此。</span>自是漢亡。後人因漢之亡，有追思武侯詩曰：
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	魚鳥猶疑畏簡書，風雲長爲護儲胥。<br/>
	徒令上將揮神筆，終見降王走傳車。<br/>
	管樂有才真不忝，關張無命欲何如！<br/>
	他年里裏經祠廟，梁父吟成恨有餘！
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	且說太僕蔣顯到劍閣，入見姜維，傳後主敕命，言歸降之事。維大驚失語。帳下眾將聽知，一齊怨恨，咬牙怒目，鬚髮倒豎，拔刀砍石，大呼曰：「吾等死戰，何故先降耶！」號哭之聲，聞數十里。<span class="jiazhu">蜀中有如此之將，如此之兵，而天子甘心面縛，可發一歎。</span>維見人心思漢，乃以善言撫之曰：「眾將勿憂。吾有一計，可復漢室。」眾皆求問。姜維與諸將附耳低言，說了計策。<span class="jiazhu">以下無數文字皆在附耳低言之內，此處妙在不即敘明。</span>即於劍閣關遍豎降旗，先令人報入鍾會寨中，說姜維引張翼、廖化、董厥等來降。會大喜，令人迎接維入帳。會曰：「伯約來何遲也？」維正色流涕曰：「國家全軍在吾，今日至此，猶爲速也。」<span class="jiazhu">既來詐降，又偏說不肯便降，乃是善於用詐。</span>會甚奇之，下座相拜。待爲上賓。維說會曰：「聞將軍自淮南以來，算無遺策，司馬氏之盛，皆將軍之力。維故甘心俯首。如鄧士載，當與決一死戰，安肯降之乎？」<span class="jiazhu">如此口氣便是姜維用詐處，讀者當自知之。</span>會遂折箭爲誓，與維結爲兄弟，情愛甚密，<span class="jiazhu">爲上賓則猶疏，爲兄弟則甚密矣。</span>仍令照舊領兵。維暗喜，遂令蔣顯回成都去了。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說鄧艾封師纂爲益州刺史，牽弘、王頎等各領州郡；又於綿竹築臺以彰戰功，<span class="jiazhu">既擅自封爵，又築臺示功，鄧艾有死之道。</span>大會蜀中諸官飲宴。艾酒至半酣，乃指眾官曰：「汝等幸遇我，故有今日耳。若遇他將，必皆殄滅矣。」<span class="jiazhu">氣驕而言誇，鄧艾有死之道。</span>多官起身拜謝。忽蔣顯至，說姜維自降鐘鎮西了。艾因此痛恨鍾會。遂修書，令人齎赴洛陽致晉公司馬昭。昭得書視之。書曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	臣艾切謂兵有先聲而後實者，今因平蜀之勢以乘吳，此席捲之時也。然大舉之後，將士疲勞，不可便用，宜留隴右兵二萬、蜀兵二萬，煮鹽興冶，并造舟船，預備順流之計，然後發使告以利害，吳可不征而定也。更以厚待劉禪，以致孫休。若便送禪來京，吳人必疑，則於向化之心不勸。且權留之於蜀，須來年冬月抵京。今即可封禪爲扶風王，錫以資財，供其左右，爵其子爲公侯，以顯歸命之寵。則吳人畏威懷德，望風而從矣。<span class="jiazhu">書中雖以勸吳爲名，實以封蜀爲主。既不從禪於京，又自議封爵，爻有專制之意。此艾之所以見殺也。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	司馬昭覽畢，深疑鄧艾有自專之心，乃先發手書與衛瓘，隨後降封艾詔曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	征西將軍鄧艾：耀威奮武，深入敵境，使僭號之主，繫頸歸降；兵不逾時，戰不終日，雲徹席捲，蕩定巴、蜀雖白起破強楚，韓信克勁趙，不足比勳也。其以艾爲太尉，增邑二萬戶，封二子爲亭侯，各食邑千戶。<span class="jiazhu">詔中但封鄧艾，并不提起封劉禪，便是不欲鄧艾專制之意。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	鄧艾受詔畢，監軍衛瓘取出司馬昭手書與艾。書中說鄧艾所言之事，須候奏報，不可輒行。<span class="jiazhu">詔用實寫，手書用虛寫，省筆之法。</span>艾曰：「將在外，君命有所不受。吾既奉詔專征，如何阻當？」遂又作書，今來使齎赴洛陽。時朝中皆言鄧艾必有反意，司馬昭愈加疑忌。忽使命回，呈上鄧艾之書。昭拆封視之。書曰：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	艾銜命西征，元惡既服，當權宜行事，以安初附。若待國命，則往復道途，延引日月。<span class="shu-ming">春秋</span>之義，大夫出疆，有可以安社稷、利國家，專之可也。<span class="jiazhu">實有不臣之心，反引<span class="shu-ming">春秋</span>之義，亦善於詞令。</span>今吳未賓，勢與蜀連，不可拘常以失事機。兵法：進不求名，退不避罪。艾雖無古人之節，終不自嫌以損於國也。先此申狀，見可施行。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	司馬昭看畢大驚，忙與賈充計議曰：「鄧艾恃功而驕，任意行事，反形露矣。如之奈何？」賈充曰：「主公何不封鍾會以制之？」<span class="jiazhu">鄧艾方忌鍾會，又使鍾會制鄧艾，此已成不兩立之勢。</span>昭從其議，遣使齎詔封會爲司徒，就令衛瓘監督兩路軍馬，以手書付瓘，使與會伺察鄧艾，以防其變。<span class="jiazhu">此處手書亦用虛寫。</span>會接讀詔書。詔曰：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	鎮西將軍鍾會：所向無敵，前無強梁，節制眾城，網羅迸逸。蜀之豪帥，面縛歸命，<span class="jiazhu">以收姜維之功，愈使會之與維密也。</span>謀無遺策，舉無廢功。其以會爲司徒，進封縣侯，增邑萬戶，封子二人亭侯，邑各千戶。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	鍾會既受封，即請姜維計議曰：「鄧艾功在吾之上，又封太尉之職；今司馬公疑艾有反志，故令衛瓘爲監軍，詔吾制之。伯約有何高見？」維曰：「愚聞鄧艾出身微賤，幼爲農家養犢，<span class="jiazhu">明明以世家子弟推重鍾會，妙。</span>今僥倖自陰平斜徑，攀木懸崖，成此大功，非出良謀，實賴國家洪福耳。<span class="jiazhu">又與鍾會初時笑艾之意相合，妙。</span>若非將軍與維相拒於劍閣，艾安能成此功耶？<span class="jiazhu">直以鄧艾之功爲鍾會之功，妙。</span>今欲封蜀主爲扶風王，乃大結蜀人之心，其反情不言可見矣。晉公疑之，是也。」會深喜其言。維又曰：「請退左右，維有一事密告。」<span class="jiazhu">來了。</span>會令左右盡退。維袖中取一圖與會，曰：「昔日武侯出草廬時，以此圖獻先帝，<span class="jiazhu">鍾會曾畫一圖已呈司馬昭矣，又不若姜維之圖爲詳悉也。○又照應三十八回中事。</span>且曰：『益州之地，沃野千里，民殷國富，可爲霸業。』先帝因此遂創成都。<span class="jiazhu">誇美西蜀以引動鍾會，妙。</span>今鄧艾至此，安得不狂？」<span class="jiazhu">張揚鄧艾以激怒鍾會，妙甚。</span>會大喜，指問山川形勢。<span class="jiazhu">此時鍾會也動念。</span>維一一言之。會又問曰：「當以何策除艾？」維曰：「乘晉公疑忌之際，當急上表，言艾反狀，晉公必令將軍討之。一舉而可擒矣。」<span class="jiazhu">絕妙挑構，絕妙攛掇。</span>會依言，即遣人齎表進赴洛陽，言鄧艾專權恣肆，結好蜀人，早晚必反矣。<span class="jiazhu">此處鍾會表文又用虛寫，筆法變換。</span>於是朝中文武皆驚。會又今人於中途截了鄧艾表文，按艾筆法，改寫傲慢之辭，以實己之語。<span class="jiazhu">鄧艾所上之表與鍾會所改之辭，又皆用虛寫，筆法變換。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	司馬昭見了鄧艾表章，大怒，即遣人到鍾會軍前，令會收艾；又遣賈充引三萬兵入斜谷，昭乃同魏主曹奐御駕親征。西曹掾邵悌諫曰：「鍾會之兵，多艾六倍，當今會收艾足矣，何必明公自行耶？」昭笑曰：「汝忘了舊日之言耶！<span class="jiazhu">照應一百十五回中語。</span>汝曾道會後必反。吾今此行，非爲艾，實爲會耳。」<span class="jiazhu">奸雄心事正與曹操仿佛。</span>悌笑曰：「某恐明公忘之，故以相問。今既有此意，切宜秘之，不可洩漏。」<span class="jiazhu">一般都是有心人，寫來真是好看。</span>昭然其言，遂提大兵起程。時賈充亦疑鍾會有變，密告司馬昭。昭曰：「如遣汝，亦疑汝耶？吾到長安，自有明白。」<span class="jiazhu">昭聽邵悌不可洩漏之語，連對賈充亦無實話。</span>早有細作報知鍾會，說昭已至長安。會慌請姜維商議收艾之策。正是：
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
	纔看西蜀收降將，又見長安動大兵。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	不知姜維以何策破艾，且看下文分解。
</p>
</div></body></html>