<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第十三回　李傕郭汜大交兵　楊奉董承雙救駕</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu5">
	第十三回　李傕郭汜大交兵<br/>
	楊奉董承雙救駕
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	王允以婦人行反間，楊彪亦以婦人行反間。同一間也，允用之而亂稍平，彪用之而亂益甚。何也？蓋呂布聽允而爲允所用，郭汜則未嘗聽彪而不爲彪所用也。縱使汜能殺傕，猶以董卓殺董卓耳。傕與汜，是二董卓也。一董卓死，而一董卓愈橫，曾何救於漢室哉！況二人合而離，離而復合。離而天子公卿受其毒，合而天子公卿亦受其毒。楊彪始而反間，續而講和；既欲離之，又欲合之。主張不定，適以滋擾，以是謀國亦無策之甚矣。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	呂布之誅董卓，奉天子詔者也。郭汜之攻李傕，不奉天子詔而自相吞併者也。一則假公義以報私仇；一則但知有私仇，而不知有公義。故布之行事與卓異，汜之肆惡與傕同。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	楊奉、賈詡，其於李傕，亦始合而終離。乃一離而不復合，是則能補過者也。若郭阿多反覆無常，與二人正自天壤。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	或問予曰：設使王允謀泄，郿塢兵變，其亂亦必至此？予應之曰：董卓不死，將不止於劫天子；而呂布不勝，則必不至於劫公卿，而亦必不至與董卓後合。何以知之？彼意在奪貂蟬，則不得不黨王允；黨王允，則不得不助獻帝：勢所必然耳。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	若使今人入稗官，董卓之後，便必緊接曹操。而茲偏有傕、汜爲董卓之餘波，又有李、樂爲傕、汜之餘波，夫然後以楊奉、董承之救駕作一過文，徐徐轉出曹操：何其曲折乃爾！天真善作稗官者哉！
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說曹操大破呂布於定陶。布乃收集敗殘軍馬於海濱，眾將皆來會集，欲再與曹操決戰，陳宮曰：「今曹兵勢大，未可與爭。先尋取安身之地，那時再來未遲。」布曰：「吾欲再投袁紹，何如？」<span class="jiazhu">未敘袁紹那邊要來，先敘呂布這邊要去。</span>宮曰：「先使人往冀州探聽消息，然後可去。」布從之。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	且說袁紹在冀州，聞知曹操與呂布相持。謀士審配進曰：「呂布豺虎也，若得兗州，必圖冀州。不若助操攻之，方可無患。」紹遂遣顏良將兵五萬，往助曹操。<span class="jiazhu">後陳琳檄中以此居功。</span>細作探知這個消息，飛報呂布。布大驚，與陳宮商議。宮曰：「聞劉玄德新領徐州，可往投之。」布從其言，竟投徐州來。有人報知玄德。玄德曰：「布乃當今英勇之士，可出迎之。」糜竺曰：「呂布乃虎狼之徒，不可收留，收則傷人矣。」玄德曰：「前者非布襲兗州，怎解此郡之禍？<span class="jiazhu">前者曹軍之退，名虧玄德，實虧呂布。今玄德明明說出，何等光明忠厚。</span>今彼窮而投我，豈有他心！」張飛曰：「哥哥心腸忒好。雖然如此，也要準備。」<span class="jiazhu">老張卻是粗中有細。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	玄德領眾出城三十里，接著呂布，并馬入城，都到州衙廳上。講禮畢，坐下。布曰：「某自與王司徒計殺董卓之後，又遭傕、汜之變，飄零關東，諸侯多不能相容。<span class="jiazhu">豈非以汝連殺兩義父，故人多疑汝耶？</span>近因曹賊不仁，侵犯徐州，蒙使君力救陶謙，布因襲兗州，以分其勢。<span class="jiazhu">便有居功之意。</span>不料反墮奸計，敗兵折將。今投使君，共圖大事，未審尊意如何？」玄德曰：「陶使君新逝，無人管領徐州，因令備權攝州事。今幸將軍至此，合當相讓。」遂將牌印送與呂布。<span class="jiazhu">有玄德今日之讓，便有呂布後日之奪。一似先知其將奪，故作此讓。</span>呂布卻待要接，只見玄德背後關、張二公各有怒色。布乃佯笑曰：「量呂布一勇夫，何能作州牧乎？」玄德又讓。陳宮曰：「『強賓不壓主』，請使君勿疑。」玄德方止。遂設宴相待，收拾宅院安下。次日，呂布回席請玄德，玄德乃與關、張同往。飲酒至半酣，布請玄德入後堂，關、張隨入。布令妻女出拜玄德，玄德再三謙讓。布曰：「賢弟不必推讓。」張飛聽了瞋目大叱曰：「我哥哥是金枝玉葉，你是何等人，敢稱我哥哥爲賢弟！你來！我和你鬥三百合！」<span class="jiazhu">翼德生平，只讓得兩個人爲兄。其餘則不惟不屑兄之，并不屑弟之也。呂布即欲爲張公之弟且不可，況欲爲其兄，且欲爲其兄之兄乎？宜其忿然欲鬥三百合也。○皇帝且稱之爲叔，而呂布乃呼之爲弟，的是無禮。</span>玄德連忙喝住，關公勸飛出。玄德與呂布陪話曰：「劣弟酒後狂言，兄勿見責。」布默然無語。須臾席散。布送玄德出門，張飛躍馬橫槍而來，大叫：「呂布！我和你并三百合！」<span class="jiazhu">的是快人。○寫張飛與呂布不合，爲後失徐州張本。</span>玄德急令關公勸止。次日，呂布來辭玄德曰：「蒙使君不棄，但恐令弟輩不能相容。布當別投他處。」玄德曰：「將軍若去，某罪大矣。劣弟冒犯，另日當令陪話。近邑小沛，乃備昔日屯兵之處。將軍不嫌淺狹，權且歇馬，如何？糧食軍需，謹當應付。」呂布謝了玄德，自引軍投小沛安身去了。玄德自去埋怨張飛不題。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說曹操平了山東，表奏朝廷，加操爲建德將軍費亭侯。<span class="jiazhu">此時朝廷是李傕、郭汜做。封操者，傕、李也。</span>其時李傕自爲大司馬，郭汜自爲大將軍，橫行無忌，朝廷無人敢言。太尉楊彪、大司農朱雋暗奏獻帝曰：「今曹操擁兵二十餘萬，謀臣武將數十員，若得此人扶持社稷，剿除奸黨，天下幸甚！」<span class="jiazhu">以此時大勢觀之，其才其力足以勤王室者，必曹操也。</span>獻帝泣曰：「朕被二賊欺凌久矣。若得誅之，誠爲大幸。」彪奏曰：「臣有一計：先令二賊自相殘害，然後詔曹操引兵殺之，掃清賊黨，以安朝廷。」獻帝曰：「計將安出？」彪曰：「聞郭汜之妻最妒，可令人於汜妻處用反間計，則二賊自相害矣。」<span class="jiazhu">又是女將軍出頭。</span>帝乃書密詔，付楊彪。<span class="jiazhu">此召曹操之詔也。</span>彪即暗使夫人以他事入郭汜府，<span class="jiazhu">連環計陪了一個貂蟬，此計卻就用他妻子，更不費力。</span>乘間告汜妻曰：「聞郭將軍與李司馬夫人有染，其情甚密。倘司馬知之，必遭其害。夫人宜絕其往來爲妙。」汜妻訝曰：「怪見他經宿不歸！卻幹出如此無恥之事！<span class="jiazhu">是妒婦聲口。</span>非夫人言，妾不知也。當慎防之。」彪妻告歸，汜妻再三稱謝而別。<span class="jiazhu">應該謝。</span>過了數日，郭汜又將往李傕府中飲宴。妻曰：「傕性不測，況今兩雄不并立，倘彼酒後置毒，妾將奈何？」汜不肯聽，妻再三勸住。至晚間，傕使人送酒筵至，汜妻乃暗置毒於中，方始獻入。汜便欲食。妻曰：「食自外來，豈可便食！」乃先與犬試之，犬立死。<span class="jiazhu">即用驪姬譖申生之術。此婦想亦曾讀過<span class="shu-ming">左傳</span>。</span>自此汜心懷疑。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	一日朝罷，李傕力邀郭汜赴家飲酒。至夜席散，汜醉而歸，偶然腹痛。妻曰：「必中其毒矣！」急令將糞汁灌之，一吐方定。<span class="jiazhu">本爲自己吃醋，卻教丈夫吃糞。</span>汜大怒曰：「吾與李傕共圖大事，今無端欲謀害我，我不先發，必遭毒手。」遂密整本部甲兵，欲攻李傕。<span class="jiazhu">何不亦設一酌以邀傕，如殺樊稠故事乎？郭汜失算甚矣。</span>早有人報知傕。傕亦大怒曰：「郭阿多安敢如此！」遂點本部甲兵來殺郭汜。兩處合兵數萬，就在長安城下混戰，乘勢擄掠居民。<span class="jiazhu">楊彪反間計反弄出不好來了。</span>傕姪李暹<span class="jiazhu">音先。</span>引兵圍住宮院，用車二乘，一乘載天子，一乘載伏皇后，<span class="jiazhu">只爲一婦人，致使禍及帝、后。</span>使賈詡、左靈監押車駕。其餘宮人、內侍，并皆步走。擁出後宰門，正遇郭汜兵到，亂箭齊發，射死宮人不知其數。李傕隨後掩殺，郭汜兵退。車駕冒險出城，不由分說，竟擁到李傕營中。郭汜領兵入官，盡搶擄宮嬪采女入營，<span class="jiazhu">不畏妒妻耶？</span>放火燒宮殿。<span class="jiazhu">董卓焚洛陽，郭汜焚長安，又見咸陽三月矣。</span>次日，郭汜知李傕劫了天子，領軍來營前廝殺。帝、后都受驚恐。後人有詩歎之曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	光武中興興漢世，上下相承十二帝。<br/>
	桓靈無道宗社墮，閹臣擅權爲叔季。<br/>
	無謀何進作三公，欲除社鼠招奸雄。<br/>
	豺獺雖驅虎狼入，西州逆豎生淫凶。<br/>
	王允赤心託紅粉，致令董呂成矛盾。<br/>
	渠魁殄滅天下寧，誰知李郭心懷憤。<br/>
	神州荊棘爭奈何？六宮饑饉愁干戈。<br/>
	人心既離天命去，英雄割據分山河。<br/>
	後王規此存兢業，莫把金甌等閒缺。<br/>
	生靈糜爛肝腦塗，剩水殘山多怨血。<br/>
	我觀遺史不勝悲，今古茫茫歎<span class="shu-ming">黍離</span>。<br/>
	人君當守苞桑戒，太阿誰執全綱維？
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說郭汜兵到，李傕出營接戰。汜軍不利，暫且退去。傕乃移帝后車駕於郿塢，<span class="jiazhu">董賊郿塢，遺害至此，惜王允殺卓時不即墮之。</span>使姪李暹監之，斷絕內使，飲食不繼，侍臣皆有饑色。帝令人問傕取米五斛、牛骨五具以賜左右。傕怒曰：「朝夕上飯，何又他求？」乃以腐肉朽糧與之，<span class="jiazhu">可惡。</span>皆臭不可食。帝罵曰：「逆賊直如此相欺！」侍中楊琦急奏曰：「傕性殘暴。事勢至此，陛下且忍之，不可攖其鋒也。」<span class="jiazhu">若必欲換好米好肉，恐亦如郭汜腹痛矣。</span>帝乃低頭無語，淚盈龍袍。忽左右報曰：「有一路軍馬，槍刀映日，金鼓震天，前來救駕。」<span class="jiazhu">好消息。</span>帝教打聽是誰。乃郭汜也。<span class="jiazhu">原來即是此公。</span>帝心轉憂。只聞塢外喊聲大起，原來李傕引兵出迎郭汜，鞭指郭汜而罵曰：「我待你不薄，你如何謀害我？」汜曰：「爾乃反賊，如何不殺你！」<span class="jiazhu">然則公又是何等人？</span>傕曰：「我保駕在此，何爲反賊？」汜曰：「此乃劫駕，何爲保駕？」傕曰：「不須多言！我兩個各不許用軍士，只自并輸贏。贏的便把皇帝取去罷了。」<span class="jiazhu">以皇帝當賭輸贏之物，可笑可歎。○皇帝上用一「把」字，皇帝下用「取去」字，自有皇帝二字以來，未有如此之狼狽者。</span>二人便就陣前廝殺。戰到十合，不分勝負。只見楊彪拍馬而來，大叫：「二位將軍少歇！老夫特邀眾官，來與二位講和。」<span class="jiazhu">楊彪始既欲用反間，今又欲爲講和，胸中全無主意。</span>傕、汜乃各自還營。楊彪與朱雋會合朝廷官僚六十餘人，先詣郭汜營中勸和。郭汜竟將眾官盡行監下。眾官曰：「我等爲好而來，何乃如此相待？」汜曰：「李傕劫天子，偏我劫不得公卿？」<span class="jiazhu">極沒理語，說來卻是趣甚。</span>楊彪曰：「一劫天子，一劫公卿，意欲何爲？」汜大怒，便拔劍欲殺彪。中郎將楊密力勸，汜乃放了楊彪、朱雋，其餘都監在營中。彪謂雋曰：「爲社稷之臣，不能匡君救主，空生天地間耳！」<span class="jiazhu">固是正論，惜未得匡君救主之法。</span>言訖，相抱而哭，昏絕於地。雋歸家成病而死。<span class="jiazhu">朱雋與蔡邕不同。</span>自此之後，傕、汜每日廝殺，一連五十餘日。死者不知其數。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說李傕平日最喜左道妖邪之術，常使女巫擊鼓降神於軍中。郭汜聽妒妻之言，李傕信女巫之說。<span class="jiazhu">從來惡人，未有不聽婦人言、不信師巫邪說者，可見聽婦人言、信邪術，非好人。</span>賈詡屢諫不聽。侍中楊琦密奏帝曰：「臣觀賈詡雖爲李傕心腹，然實未嘗忘君，陛下當與謀之。」正說之間，賈詡來到，帝乃摒退左右，泣諭詡曰：「卿能憐漢朝，救朕命乎？」<span class="jiazhu">「朕」字兩頭，忽著「救命」二字，自有朕字以來，未有如上之狼狽者。</span>詡拜伏於地，曰：「固臣所願也。陛下且勿言，臣自圖之。」帝收淚而謝。少頃，李傕來見，帶劍而入。帝面如土色。傕謂帝曰：「郭汜不臣，監禁公卿，欲劫陛下。非臣，則駕被擄矣！」帝拱手稱謝，傕乃出。時皇甫酈入見帝。帝知酈能言，又與李傕同鄉，詔使往兩邊解和。<span class="jiazhu">前有和事公卿，此有和事天子。</span>酈奉詔，走至汜營說汜。汜曰：「如李傕送出天子，我便放出公卿。」酈即來見李傕曰：「今天子以某是西涼人，與公同鄉，特令某來勸和二公。汜已奉詔，公意若何？」傕曰：「吾有敗呂布之大功，<span class="jiazhu">請問此是什麼功勞？</span>輔政四年，多著勳績，<span class="jiazhu">劫天子、擄百姓，都算是勳績。</span>天下共知。郭阿多盜馬賊耳，乃敢擅劫公卿，與我相抗，誓必誅之！君試觀我方略士眾，足勝郭阿多否？」<span class="jiazhu">一派夢話。</span>酈答曰：「不然。昔有窮后羿恃其善射，不思患難，以致滅亡。近董太師之強，君所目見也，呂布受恩而反圖之，斯須之間，頭懸國門。則強固不足恃矣。將軍身爲上將，持鉞仗節，子孫宗族皆居顯位，國恩不可謂不厚。今郭阿多劫公卿，而將軍劫至尊，果誰輕誰重耶？」<span class="jiazhu">其詞太直，不是和事人。</span>李傕大怒，拔劍叱曰：「天子使汝來辱我乎？我先斬汝頭！」騎都尉場奉諫曰：「今郭汜未除，而殺天使，則汜興兵有名，諸侯皆助之矣。賈詡亦力勸，傕怒少息。詡遂推皇甫酈出。酈大叫曰：「李傕不奉詔，欲弒君自立！」侍中胡邈急止之曰：「無出此言，恐於身不利。」酈叱之曰：「胡敬才！汝亦爲朝廷之臣，如何附賊？君辱臣死，吾被李傕所殺，乃分也！」大罵不止。<span class="jiazhu">酈雖忠，李傕可以用計勝，不可以理爭也。</span>帝知之，急令皇甫酈回西涼。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說李傕之軍，大半是西涼人氏，更賴羌兵爲助。卻被皇甫酈揚言於西涼人曰：「李傕謀反，從之者即爲賊黨，後患不淺！」西涼人多有聽酈之言，軍心漸渙。<span class="jiazhu">軍士肯聽同鄉人語，李傕卻不肯聽同鄉人語。逆賊不知有國，并不知有鄉。</span>傕聞酈言，大怒，差虎賁王昌追之。昌知酈乃忠義之士，竟不往追，只回報曰：「酈已不知何往矣。」<span class="jiazhu">王昌殊有俠氣。</span>賈詡又密諭羌人曰：「天子知汝等忠義，久戰勞苦，密詔使汝還郡，後當有重賞。」羌人正怨李傕不與爵賞，遂聽詡言，都引兵去。詡又密奏帝曰：「李傕貪而無謀，今兵散心怯，可以重爵餌之。」帝乃降詔，封傕爲大司馬。傕喜曰：「此女巫降神祈禱之力也！」遂重賞女巫，卻不賞軍將。<span class="jiazhu">李傕如此著邪，其妻亦宜以糞汁灌之，蓋郭汜是吃糞人，李傕亦是吃糞人也。</span>騎都尉楊奉大怒，謂宋果曰：「吾等出生入死，身冒矢石，功反不及女巫耶！」宋果曰：「何不殺此賊，以救天子？」奉曰：「你於中軍放火爲號，吾當引兵外應。」二人約定是夜二更時分舉事。不料其事不密，有人報知李傕。傕大怒，令人擒宋果先殺之。楊奉引兵在外，不見號火。李傕自將兵出，恰遇楊奉，就寨中混戰到四更。奉不勝，引軍投西安去了。<span class="jiazhu">爲後救駕伏線。</span>李傕自此軍勢漸衰。更兼郭汜常來攻擊，殺死者甚多。忽人來報：「張濟統領大軍自陝西來到，欲與二公解和。聲言如不從者，引兵擊之。」<span class="jiazhu">不記殺樊稠之時，伏地再拜耶？</span>傕便賣個人情，先遣人赴張濟軍中許和。郭汜亦只得許諾。張濟上表，請天子駕幸弘農。帝喜曰：「朕思東都久矣，今乘此得還，乃萬幸也！」詔封張濟爲驃騎將軍。濟進糧食酒肉，供給百官。<span class="jiazhu">可稱大酺。糧食酒肉，家常物耳，不意此時天子公卿，得之竟成至寶。</span>汜放公卿出營。傕收拾車駕東行，遣舊有御林軍數百持戟護送。鑾輿過新豐，至霸陵。時值秋天，金風驟起。<span class="jiazhu">帝后但知宮庭春暖，今日卻受用鞍馬秋風。得此點染，悲涼之極。</span>忽聞喊聲大作，數百軍兵來至橋上攔住車駕，厲聲問曰：「來者何人？」侍中楊琦拍馬上橋曰：「聖駕過此，誰敢攔阻？」有二將出曰：「吾等奉郭將軍命，把守此橋，以防奸細。既云聖駕，須親見帝，方可准信。」楊琦高揭珠簾。帝諭曰：「朕躬在此，卿何不退？」眾將皆呼「萬歲」，分於兩邊，駕乃得過。<span class="jiazhu">霸陵秋景雖佳，天子過橋不易。</span>二將回報郭汜曰：「駕已去矣。」汜曰：「我正欲哄過張濟，劫駕再入郿塢。<span class="jiazhu">郿塢竟成陷阱。</span>你如何擅自放了過去？」遂斬二將，起兵趕來。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	車駕正到華陰縣，背後喊聲震天，大叫：「車駕且休動！」帝泣告大臣曰：「方離狼窩，又逢虎口，如之奈何？」眾皆失色。<span class="jiazhu">嚇殺。</span>賊軍漸近，<span class="jiazhu">嚇殺。</span>只聽得一派鼓聲，山背後轉出一將。當先一面大旗，上書「大漢楊奉」四字，引軍千餘殺來。<span class="jiazhu">來得好。</span>原來楊奉自爲李傕所敗，便引軍屯終南山下，今聞駕至，特來保護。<span class="jiazhu">補應前文。</span>當下列開陣勢。汜將崔勇出馬，大罵：「楊奉反賊！」奉大怒，回顧陣中曰：「公明何在？」一將手執大斧，飛驟驊騮，直取崔勇。兩馬相交，只一合，斬崔勇於馬下。楊奉乘勢掩殺，汜軍大敗，退走二十餘里。奉乃收軍來見天子。帝慰諭曰：「卿救朕躬，其功不小。」奉頓首拜謝。帝曰：「適斬賊將者何人？」奉乃引此將拜於車下曰：「此人河東楊郡人，姓徐，名晃，字公明。」<span class="jiazhu">先出字，後出姓名，又是一樣敘法。</span>帝慰勞之。楊奉保駕至華陰駐蹕。將軍段煨具衣服飲膳上獻。是夜，天子宿於楊奉營中。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	郭汜敗了一陣，次日又點軍殺至營前來。徐晃當先出馬，郭汜大軍八面圍來，將天子、楊奉困在垓心。<span class="jiazhu">又吃一驚。</span>正在危急之中，忽然東南上喊聲大震，一將引軍縱馬殺來。賊眾奔潰。徐晃乘勢攻擊，大敗汜軍。那人來見天子，乃國戚董承也。<span class="jiazhu">楊奉、董承，參差而至。</span>帝哭訴前事。承曰：「陛下免憂。臣與楊將軍誓斬二賊，以靖天下。」帝命早赴東都。連夜駕起，前幸弘農。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說郭汜引敗軍回，撞著李傕，言：「楊奉、董承救駕往弘農去了。若到山東，立腳得牢，必然佈告天下，令諸侯共伐我等，三族不能保矣。」傕曰：「今張濟兵據長安，未可輕動。我和你乘間合兵一處，至弘農殺了漢君，平分天下，有何不可？」汜喜諾。<span class="jiazhu">看李、郭二人如此一番相爭後，忽又相合。<span class="shu-ming">詩</span>云：「方茂爾惡，相爾矛矣。既夷既懌，如相酬矣。」小人之交，固都如是。</span>二人合兵，於路劫掠，所過一空。楊奉、董承知賊兵遠來，遂勒兵回，與賊大戰於東澗。傕、汜二人商議：「我眾彼寡，只可以混戰勝之。」於是李傕在左，郭汜在右，漫山遍野擁來。楊奉、董承兩邊死戰，剛保帝后車出。百官宮人，符冊典籍，一應御用之物，盡皆拋棄。郭汜引軍入弘農劫掠。承、奉保駕走陝北，傕、汜分兵趕來。承、奉一面差人與傕、汜講和，一面密傳聖旨往河東，急召故白波帥韓暹、李樂、胡才三處軍兵前來救應。<span class="jiazhu">此數人終非好相識。爾時何不便召曹操耶？</span>那李樂亦是嘯聚山林之賊，今不得已而召之。<span class="jiazhu">以賊攻賊，豈是善計？</span>三處軍聞天子赦罪賜官，如何不來，并拔本營軍士，來與董承約會一齊，再取弘農。其時李傕、郭汜但到之處，劫掠百姓，老弱者殺之，強壯者充軍。臨敵則驅民兵在前，名曰「敢死軍」。<span class="jiazhu">何嘗敢死，只是不敢求活耳。不當名爲「敢死軍」，只當名爲「替死軍」。</span>賊勢浩大，李樂軍到，會於渭陽。郭汜令軍士將衣服對象拋棄於道。樂軍見衣服滿地，爭往取之，隊伍盡失。傕、汜二軍，四面混戰，樂軍大敗。楊奉、董承遮攔不住，保駕北走，背後賊軍趕來，李樂曰：「事急矣！請天子上馬先行！」帝曰：「朕不可捨百官而去。」眾皆號泣相隨。胡才被亂軍所殺。承、奉見賊追急，請天子棄車駕，步行到黃河岸邊，李樂等尋得一隻小舟作渡船。時值天氣嚴寒，帝與后強扶到岸。<span class="jiazhu">此時景象，比草堆螢火之時更是悲涼。前是兄弟流離，此則夫婦逃難也。</span>邊岸又高，不得下船，後面追兵將至。楊奉曰：「可解馬韁繩接連，拴縛帝腰，放下船去。」人叢中國舅伏德挾白絹十數匹至，曰：「我於亂軍中拾得此絹，可接連拽輦。」行軍校尉尚弘，用絹包帝及后，令眾先掛帝往下放之，乃得下船。<span class="jiazhu">以白絹掛天子下船，真可稱白龍掛。</span>李樂仗劍立於船頭上。后兄伏德，負后下船中。岸上有不得下船者，爭扯船纜，李樂盡砍於水中。渡過帝、后，再放船渡眾人。其爭渡者，皆被砍下手指，<span class="jiazhu"><span class="shu-ming">左傳</span>述晉敗於邲之役，有云「舟中之指可掬也」。此將毋同？</span>哭聲震天。既渡彼岸，帝左右止剩得十餘人。楊奉尋得牛車一輛，載帝至大陽。絕食，晚宿於瓦屋中，野老進粟飯，上與后共食，粗糲不能下嚥。<span class="jiazhu">「惟辟玉食」，乃有食粗糲之天子，爲之一歎。</span>次日，詔封李樂爲征北將軍，韓暹爲征東將軍。起駕前行，有二大臣尋至，哭拜車前，乃太尉楊彪、太僕韓融也。帝、后俱哭。韓融曰：「傕、汜二賊，頗信臣言。臣捨命去說二賊罷兵，陛下善保龍體。」韓融去了。李樂請帝入楊奉營暫歇。楊彪請帝都安邑縣。駕至安邑，苦無高房，帝、后都居於茅屋中。又無門關閉，四邊插荊棘以爲遮罩。帝與大臣，議事於茅屋之下，<span class="jiazhu">茅屋土階，直欲比德唐堯。</span>諸將引兵於籬外鎮壓。李樂等專權，百官稍有觸犯，竟於帝前毆罵。故意送濁酒粗食與帝，<span class="jiazhu">禹嘗菲飲食矣。既使之法堯，又使之學禹，李樂真愛君哉。</span>帝勉強納之。李樂、韓暹又連名保奏無徒、部曲、巫醫、走卒二百餘名，并爲校尉、禦史等官。<span class="jiazhu">李傕、郭汜做了官，原做強盜；李樂等部卒做了強盜，又要做官。強盜是官做，官又是強盜做。然則做了官是真做了強盜也。</span>刻印不及，以錐畫之，全不成體統。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說韓融曲說傕、汜二賊，二賊從其言，乃放百官及宮人歸。是歲大荒，百姓皆食棗菜，餓莩遍野。河內太守張楊獻米肉，河東太守王邑獻絹帛，帝稍得寧。董承、楊奉商議，一面差人修洛陽宮院，欲奉車駕還東都，李樂不從。董承謂李樂曰：「洛陽本天子建都之地，安邑乃小地面，如何容得車駕？今奉駕還洛陽，是正理。」李樂曰：「汝等奉駕去，我只在此處住。」承、奉乃奉駕起程。李樂暗令人結連李傕、郭汜，一同劫駕。<span class="jiazhu">前猶以賊攻賊，今則以賊合賊。</span>董承、楊奉、韓暹知其謀，連夜擺佈軍士，護送車駕前奔箕關。李樂聞知，不等傕、汜軍到，自引本部人馬前來追趕。四更左側，趕到箕山下，大叫：「車駕休行！李傕、郭汜在此。」<span class="jiazhu">汝果與傕、汜無二。</span>嚇得獻帝心驚膽戰。山上火光遍起。正是：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	前番兩賊分爲二，今番三賊合爲一。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	不知漢天子怎離此難，且聽下文分解。
</p>
</div></body></html>