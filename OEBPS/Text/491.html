<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百十二回　救壽春于詮死節　取長城伯約鏖兵</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu8">
	第一百一十二回　救壽春于詮死節
	取長城伯約鏖兵
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	諸葛恪之進兵於新城，魏無釁之可窺；若孫綝之進兵於壽春，則乘魏之釁而動矣。毋丘儉之討司馬昭，猶懼吳之襲其後；若諸葛誕之討司馬昭，則吳且爲之援矣。綝之事易於恪，誕之事易於儉，而迄無成功者，是綝之才不如恪，誕之才亦不如儉也。然吳有不降賊之將，則于詮一人爲忠臣；魏有不降賊之兵，則諸葛誕數百人皆義士。君子謂吳之一人，可以愧吳之眾人；而誕之數百人，愈以重誕之一人云。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	「威克厥愛」，爲將之道固然，而用法太嚴，禦人太酷，又必敗之理也。朱異不殺，則吳將不至離心；文欽不誅，則魏將不至解體。讀書至此，可爲嚴酷之戒。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	曹操築土城於潼關之西，地高而無水患；司馬昭築土城於淮水之南，地卑而有水患。無水患，則城難墮；有水患，則城易墮也。而天雨不降，淮水不發。與壽春相拒數月，而曾不得上方谷一日之雨；以淮河之勢，而曾不及鐵籠山一井之漲溢。此實天意，豈人事哉！此譙周<span class="shu-ming">仇國論</span>之所作也。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	譙周<span class="shu-ming">仇國論</span>，不過以成敗利鈍爲言耳。其不作於武侯伐魏之時，而作於姜維伐魏之時者，蓋武侯「非所逆睹」一語，已足以破之矣。使人盡明哲，孰竭愚忠？使人盡知天，孰盡人事？故後世人臣有報國之志者，願讀<span class="shu-ming">出師表</span>，不願讀<span class="shu-ming">仇國論</span>。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	聞魏之釁而起，聞吳之敗而止，此姜維五伐中原之師，所以一出而即返。前於三伐、四伐之時，魏軍中早有一鄧艾爲之設謀，爲之畫策，而維與艾尚未識面；直至此回，而又先見其子，後見其父。及既見之後，而又略戰而退，未及大決雌雄。其事之紆徐，文之曲折如此。讀書至此，又樂得而觀其後矣。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說司馬昭聞諸葛誕會合吳兵前來決戰，乃召散騎長史斐秀、黃門伺郎鐘會，商議破敵之策。鐘會曰：「吳兵之助諸葛誕，實爲利也；以利誘之，則必勝矣。」<span class="jiazhu">利與義相對，不爲義則必爲利。爲魏討賊者義也。會以吳人爲爲利，則誕之義可知矣。</span>昭從其言，遂令石苞、周太引兩軍於石頭城埋伏，王基、陳騫領精兵在後，卻令偏將成倅引兵數萬先去誘敵。又令陳俊引車仗牛馬驢騾，裝載賞軍之物，四面聚集於陣中，如敵來則棄之。是日諸葛誕令吳將朱異在左，文欽在右。見魏陣中人馬不整，誕乃大驅士馬徑進。成倅退走，誕驅兵掩殺，見牛馬驢騾遍滿郊野，南兵爭取，無心戀戰。<span class="jiazhu">此曹操破文醜之計，其解渭橋之危亦以此。</span>忽然一聲炮響，兩路兵殺來：左有石苞，右有周太。誕大驚，急欲退時，王基、陳騫精兵殺到。誕兵大敗。司馬昭又引兵接應。誕引敗兵奔入壽春，閉門堅守。昭令兵四面圍困，并力攻城。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	時吳兵退屯安豐，魏主車駕駐於項城。鐘會曰：「今諸葛誕雖敗，壽春城中糧草尚多，更有吳兵屯安豐以爲犄角之勢。今吳兵四面攻圍，彼緩則堅守，急則死戰。吳兵或乘勢夾攻，吾軍無益。不如三面攻之，留南門大路，容賊自走；走而擊之，可全勝也。<span class="jiazhu">先算諸葛誕。</span>吳兵遠來，糧必不繼。我引輕騎抄在其後，可不戰而自破矣。」<span class="jiazhu">次算吳兵。</span>昭撫會背曰：「君真吾之子房也。」<span class="jiazhu">曹操以荀彧爲子房，昭又以鐘會爲子房，前後遙相照映。</span>遂令王基撤退南門之兵。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說吳兵屯於安豐，孫琳喚朱異責之曰：「量一壽春城不能救，安可併吞中原？如再不勝必斬！」<span class="jiazhu">一味好殺，安能成功。</span>朱異乃回本寨商議。于詮曰：「今壽春南門不圍，某願領一軍從南門入去，助諸葛誕守城。將軍與魏兵挑戰，我卻從城中殺出，兩路夾攻，魏兵可破矣。」<span class="jiazhu">此計亦妙，但城中增兵，則糧愈少。</span>異然其言。於是全懌、全端、文欽等，皆願入城。遂同于詮引兵一萬，從南門而入城。<span class="jiazhu">本欲虛一門以待誕之走，不想吳兵反從此而入。出於意外。</span>魏兵不得將令，未敢輕敵，任吳兵入城，乃報知司馬昭。昭曰：「此欲與朱異內外夾攻，以破我軍也。」乃召王基、陳騫吩咐曰：「汝可引五千兵截斷朱異來路，從背後擊之。」<span class="jiazhu">于詮所算，又早爲司馬昭所算。</span>二人領命而去。朱異正引兵來，忽背後喊聲大震：左有王基，右有陳騫，兩路軍殺來。吳兵大拜。朱異回見孫琳。琳大怒曰：「累兵之將，要汝何用！」叱軍士推出斬之。<span class="jiazhu">一味好殺，安能成功。</span>又責全端子全禕曰：「若退不得魏兵，汝父子休來見我。」<span class="jiazhu">是驅之降魏。</span>於是孫琳自回建業去了。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	鐘會與昭曰：「今孫琳退去，外無救兵，城可圍矣」昭從之，遂催兵攻圍。全禕引兵殺入壽春，見魏兵勢大，尋思進退無路，遂降司馬昭。<span class="jiazhu">勢所必然。</span>昭加禕爲偏將軍。<span class="jiazhu">一以殺驅之，一以賞招之。</span>禕感昭恩德，乃修家書與父全端、叔全懌言孫琳不仁，不若降魏，將書射入城中。懌得禕書，遂與端引數千人開門出降。諸葛誕在城中憂悶，謀士蔣班、焦彝進言曰：「城中糧少兵多，不能久守，可率吳、楚之眾，與魏兵決一死戰。」誕大怒曰：「吾欲守，汝欲戰，莫非有異心乎！再言必斬！」<span class="jiazhu">與孫綝之令無異。</span>二人仰天長嘆曰：「誕將亡矣！我等不如早降，免至一死！」是夜二更時分，蔣、焦二人逾城降魏，司馬昭重用之。<span class="jiazhu">又以賞招之。</span>因此城中雖有敢戰之士，不敢言戰。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	誕在城中見魏兵四下築起土城，以防淮水，只望水泛，沖倒土城，驅兵擊之。不想自秋至冬，并無霖雨，淮水不泛。<span class="jiazhu">豈非天意！</span>城中看看糧盡，文欽在小城內與二子堅守，見軍士漸漸餓倒，只得來告誕曰：「糧草盡絕，軍士餓損，不如將北方之兵盡放出城，以省其食。」<span class="jiazhu">去兵亦所以足食。</span>誕大怒曰：「汝教我盡去北軍，欲謀我耶！」叱左右推出斬之。<span class="jiazhu">又是一個孫綝。</span>文鴦、文虎見父被殺，各拔短刀，立殺數十人，飛身上城，一躍而下，越壕赴魏寨投降。司馬昭恨文鴦昔日單騎退兵之仇，欲斬之。<span class="jiazhu">照應一百十回中事。</span>鐘會諫曰：「罪在文欽，今文欽已亡，二子勢窮來歸，若殺降將，是堅城內人之心也。」昭從之，遂召文鴦、文虎入帳，用好言撫慰，賜駿馬錦衣，加爲偏將軍，封關內侯。<span class="jiazhu">要殺則竟殺，不殺則撫之慰之，爵之祿之。直是老瞞手段。</span>二子拜謝上馬，繞城大叫曰：「我二人蒙大將軍赦罪賜爵，汝等何不早降！」城內人聞言，皆計議曰：「文鴦乃司馬昭仇人，尚且重用，何況我等乎？」<span class="jiazhu">如什方侯故事。</span>於是皆欲投降。諸葛誕聞之大怒，日夜自來尋城，以殺爲威。<span class="jiazhu">又是一個孫綝，如此安得不敗！</span>鐘會知城中人心已變，乃入帳告昭曰：可乘此時攻城矣。「昭大喜，遂激三軍，四面雲集，一齊攻打。守將曾宣獻了北門，放魏兵入城。<span class="jiazhu">必至於此。</span>誕知魏兵已入，慌引麾下數百人，自城中小路突出，至吊橋邊正撞著胡遵，手起刀落，斬誕於馬下，數百人皆被縛。<span class="jiazhu">必至於此。</span>王基引兵殺到西門，正遇吳將于詮。基大喝曰：「何不早降！」詮大怒曰：「受命而出，爲人救難，既不能救，又降他人，義所不爲也！」乃擲盔於地，大呼曰：「人生在世，得死於戰場者，幸耳！」急揮刀死戰三十餘合，人困馬乏，爲亂軍所殺。<span class="jiazhu">孔曰「成仁」，孟曰「取義」，于詮有焉。</span>後人有詩贊曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	司馬當年圍壽春，降兵無數拜車塵。<br/>
	東吳雖有英雄士，誰及于詮肯殺身！
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	司馬昭入壽春，將諸葛誕老小盡皆梟首，滅其三族。武士將所擒諸葛誕部卒數百人縛至。昭曰：「汝等降否？」眾皆大叫曰：「願與諸葛公同死，決不降汝！」<span class="jiazhu">有卒如此，可不愧諸葛二字。</span>昭大怒，叱武士盡搏於城外，逐一問曰：「降者免死。」并無一人言降。直殺至盡，終無一人降者。<span class="jiazhu">與張睢陽之事相似。</span>昭深加嘆息不已，令皆埋之。後人有師歎曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	忠君矢志不偷生，諸葛公休帳下兵。<br/>
	薤露歌聲應未斷，遺蹤直欲繼田橫。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說吳兵大半降魏，斐秀告司馬昭曰：「吳兵老小，盡在東南江、淮之地，今若留之，久必爲變，不如坑之。」<span class="jiazhu">李廣不封侯，只爲殺降之故。何秀之不仁也！</span>鐘會曰：「不然。古之用兵者，全國爲上，戳其元惡而已。若盡坑之，是不仁也。不如放歸江南，以顯中國之寬大。」<span class="jiazhu">會之言與秀天淵，宜獨爲夏侯霸之所稱許。</span>昭曰：「此妙論也。」遂將吳兵盡皆放歸本寨。<span class="jiazhu">將來成大事者，必能用善言。</span>唐諮因懼孫琳，不敢回國，亦來投魏。昭皆重用，令分部三河之地。淮南已平，正欲退兵，忽報西蜀姜維引兵來取長城，邀截糧草。<span class="jiazhu">姜維此來，先在司馬昭一邊聽得。又是一樣筆法。</span>昭大驚，與多官計議退兵之策。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	時蜀漢延熙二十年，改爲景耀元年。姜維在漢中，選川將兩員，每日操練人馬：一是蔣舒，一是傅僉，兩人頗有膽勇，維甚愛之。忽報淮南諸葛誕起兵討司馬昭，東吳孫琳助之，昭大起兩淮之兵，將魏太后并魏主一同出征去了。<span class="jiazhu">只聽得一半。</span>維大喜曰：「吾今番大事濟矣！」<span class="jiazhu">吾亦謂然。</span>遂表奏後主，願興兵伐魏。中散大夫譙周聽知，歎曰：「近來朝廷溺於酒色，信任中貴黃皓，<span class="jiazhu">黃皓事借譙周口中敘出。</span>不理國事，只圖歡樂；伯約累欲征伐，不恤軍士，國將危矣！」乃作<span class="shu-ming">仇國論</span>一篇，寄與姜維。維拆封視之。論曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	或問：「古往能以弱勝強者，其術何如？」曰：「處大國無患者，恒多慢；處小國有憂者，恒思善。多慢則生亂，思善則生治，理之常也。故周文養民，以少取多；勾踐恤眾，以弱斃強，此其術也。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	或曰：「曩者楚強漢弱，約分鴻溝，張良以爲民志既定，則難動也，率兵追羽，終斃項氏，豈必由文王、勾踐之事乎？」曰：「商周之際，王侯世尊，君臣之固，當此之時，雖有漢祖，安能仗劍取天下乎？今秦罷侯置守之後，民疲秦役，天下土崩，於是豪傑并爭。今我與彼皆傳國易世矣，既非秦末鼎沸之時，實有六國并據之勢，故可爲文王，難爲漢祖。時可而後動，數合而後舉，故湯、武之師不再戰而克，誠重民勞而度時審也。如遂極武黷征，不幸遇難，雖有智者，不能謀之矣。」
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	姜維看畢，大怒曰：「此腐儒之論也！」擲之於地。遂提川兵來取中原。又問傅僉曰：「以公度之，可出何地？」僉曰：「魏屯糧草，皆在長城。今可徑取駱谷，度沉嶺，直到長城，先燒糧草，<span class="jiazhu">魏兵屢次斷蜀之糧，今則是蜀兵取魏之糧，反而用之。又變一樣文法。</span>然後直取秦川，則中原指日可得矣。」維曰：「公之見，與吾之計暗合也。」即提兵徑取駱谷，度沉嶺，望長城而來。<span class="jiazhu">此是五伐中原。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說長城鎮守將軍司馬望，乃司馬昭之族兄也。城內糧草甚多，人馬卻少。望聽知蜀兵到，急與王真、李鵬二將，引兵離城二十里下寨。次日蜀兵來到，望引二將出陣。姜維出馬，指望而言曰：「今司馬昭遷主於軍中，必有李傕、郭汜之意也。<span class="jiazhu">直應第九回中事。</span>吾今奉朝廷明命，前來問罪，汝當早降。若還愚迷，全家誅戳！」望大聲而答曰：「汝等無禮。數犯上國，如不早退，令汝片甲不歸！」言未畢，望背後王鎮挺槍出馬，蜀陣中傅僉出迎。戰不十合，僉賣個破綻，王鎮便挺槍來刺。傅僉閃過，活捉鎮於馬上，便回本陣。李鵬大怒，縱馬輪刀來救。僉故意放慢，等李鵬將近，努力擲真於地，暗掣四楞鐵簡在手。鵬趕上舉刀待砍，傅僉偷身回顧，向李鵬面門只一簡，打得眼珠迸出，死於馬下。<span class="jiazhu">寫傅僉不惟能謀，且又能勇。</span>王鎮被蜀軍亂槍刺死。姜維驅兵大進。司馬望棄寨入城，閉門不出。維下令曰：「軍士今夜且歇一宿，以養銳氣。來日需要入城。」次日平明，蜀兵爭先大進，一擁至城下。用火箭火炮打入城中。城上草屋一派燒著，魏兵自亂。維又令人取乾柴堆滿城下，一齊放火，烈焰沖天。<span class="jiazhu">幾同博望、新野。</span>城已將陷，魏兵在城內嚎啕痛哭，聲聞四野。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	正攻打之間，忽然背後喊聲大震，維勒馬回看，只見魏兵鼓噪搖旗，浩浩而來。<span class="jiazhu">來得突兀。</span>維遂令後隊爲前隊，自立於門旗下候之。只見魏陣中一小將全裝貫帶，挺槍縱馬而出，年約二十餘歲，面如傅粉，唇似抹朱，厲聲大叫曰：「認得鄧將軍否？」<span class="jiazhu">小小年紀，便爾油嘴。</span>維自思曰：「此必是鄧艾矣。」<span class="jiazhu">在姜維意中，虛猜一鄧艾。</span>挺槍縱馬而來。二人抖擻精神，戰到三四十合，不分勝負。那小將軍槍法無半點放閑。維心中自思：「不用此計，安得勝乎？」便撥馬望左邊山路中而走。那小將驟馬追來，維掛住了鋼槍，暗取雕弓羽箭射之。那小將眼乖，早已見了，弓弦響處，把身望前一倒，放過羽箭。維回頭看小將已到，挺槍來刺。維閃過，那槍從肋旁邊過，被維挾住。那小將棄槍，望本陣而走。維嗟歎曰：「可惜可惜！」再撥馬趕來。追至陣門前，一將提刀而出曰：「姜維匹夫，勿趕吾兒！鄧艾在此！」<span class="jiazhu">在姜維耳中，實聽一鄧艾。</span>維大驚，原來小將乃鄧艾之子鄧忠也。<span class="jiazhu">此處方纔敘明。前文故意令人不測。○鐘會弟勝於兄，鄧家子如其父。然則艾艾真有兩艾，鳳兮不止一鳳矣。</span>維暗暗稱奇，欲戰鄧艾，又恐馬乏，乃虛指艾曰：「吾今日識汝父子也。<span class="jiazhu">幸會幸會。</span>且各收兵，來日決戰。」艾見戰場不利，亦勒馬應曰：「既如此，各自收兵。暗算者非丈夫也。」於是兩軍皆退。鄧艾據渭水下寨，姜維跨兩山安營。艾見蜀兵地理，乃作書於司馬望曰：「我等切不可戰，只宜固守。待關中兵至時，蜀兵糧草皆盡，三面攻之，無不勝也。今遣長子鄧忠相助守城。」一面差人於司馬昭處求救。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說姜維令人於艾寨中下戰書，約來日大戰，艾佯應之。<span class="jiazhu">惡極。</span>次日五更，維令三軍造飯，平明佈陣等候。艾營中偃旗息鼓，卻如無人之狀。<span class="jiazhu">惡極。</span>維至晚方回。次日又令人下戰書，責以失期之罪。艾以酒食相待，答曰：「微軀小疾，有誤相持，明日會戰。」<span class="jiazhu">卻像回債的。</span>次日，維又引兵來，艾仍前不出。<span class="jiazhu">如司馬懿受巾幗時。</span>如此五六番。<span class="jiazhu">總敘一句，省筆。</span>傅儉謂維曰：「此必有謀也。宜防之。」維曰：「此必捱關中到，三面擊我耳。吾今令人持書與東吳孫綝，使并力攻之。」忽探馬報說「司馬昭攻打壽春，殺了諸葛誕，吳兵皆降。昭班師回洛陽，便欲領兵來救長城。」<span class="jiazhu">司馬昭一邊事，在姜維耳中卻分作兩番聽得。</span>維大驚曰：「今番伐魏，又成畫餅矣！不如且回。」正是：
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
	已歎四番難奏績，又嗟五度未成功。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	未知如何退兵，且看下文分解。
</p>
</div></body></html>