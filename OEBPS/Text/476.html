<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第九十七回　討魏國武侯再上表　破曹兵姜維詐獻書</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu6">
	第九十七回　討魏國武侯再上表<br/>
	破曹兵姜維詐獻書
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
<span class="shu-ming">前出師表</span>開導嗣君，<span class="shu-ming">後出師表</span>力辯眾議：辯眾議亦所以開嗣君也。<span class="shu-ming">前出師表</span>憂在國中，<span class="shu-ming">後出師表</span>慮在境外：慮境外亦所以憂國中也。何也？自失街亭斬馬謖以來，議者以爲但宜安蜀，不宜伐魏。武侯則以爲若不伐魏不能安蜀，我不滅賊，賊必滅我，此不兩立之勢，非不欲偏安，正恐欲偏安而不能耳。漢與賊不兩立，則不共天地，不同日月，既以義斷之，而在所當奮矣。賊亦與漢不兩立，則如曲有莠，如粟有秕，不又以勢度之，而在所當慮乎？「不兩立」一語，今人但見得漢一邊，不曾見得賊一邊，然則表中「慮」字將何所指？是雖讀過<span class="shu-ming">後出師表</span>一篇，卻是未嘗讀一字也。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	人稱武侯之智不可及，不知武侯之愚不可及。料其事之必成必利而後爲之，此智者之事也；不能料其事之必成必利而亦爲之，此愚者之心也。不能料其事之必敗必鈍而蹈之，此愚而愚者之事也；能料其事之必敗必鈍而終必蹈之，此智而愚者之心也。先生未出草廬，已知三分天下。然則伐魏之無成，出師之不利，先生料之熟矣。明明逆睹而乃云「非所逆睹」者，何哉？蓋以智而愚者，自盡老臣之責，而仍以愚而愚者，上杜幼主之疑。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	武侯之死，尚在數回之後，而此處表中結語，早下一「死」字，已爲五丈原伏筆矣。先生不但知伐魏之無成、出師之不利，而又逆知其身之必死於是役也。以漢、賊不兩立之故，而至於敗亦不惜，鈍亦不惜，即死亦不惜。嗚呼！先生真大漢之忠臣哉！文天祥<span class="shu-ming">正氣歌</span>曰：「或爲<span class="shu-ming">出師表</span>，鬼神泣壯烈。」殆於後一篇而愈見之。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	武侯未出祁山，而天使姜維歸漢，特以備六出祁山以後之用耳。然將寫其歸武侯，不先寫其敵武侯，不見姜維之才之妙也。但寫其敵武侯於前，不寫於佐武侯於後，又不見姜維之才之妙也。此回之賺曹真，則其佐武侯則矣。武侯未死而有佐武侯之姜維，然後武侯既死而有繼武侯之姜維。人但知武侯既死，而後顯一能伐魏之姜維，不知武侯未死，而早見一能破魏之姜維。然則九伐中原之事，殆兆端於此乎！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	周魴降魏，而曹休信之；姜維降魏，而曹真又信之：其事相類。而魴以書往，又以身往，維則不以身往，但以書往；曹休則賺之而來，曹真則賺之不來，而真之部將來：此則其不相類者也。孟達以蜀人歸蜀，而武侯信之；姜維以魏人歸魏，而曹真亦信之：其事相類。而一則信之而是，一則信之而非；一則真而孟達之謀不諧，一則詐而姜維之謀克遂：此又其不相類者也。至於天水城外，有一叫門之假姜維；曹真書中，又有一降魏之假姜維，或假而假，或真而假，前後無不映射成趣。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說蜀漢建興六年秋九月，魏都督曹休被東吳陸遜大破於石亭，車仗馬匹，軍資器械，并皆罄盡。休惶恐之甚，氣憂成病，到洛陽，疽發背而死。<span class="jiazhu">陸遜氣殺曹休，與孔明氣殺王郎正復相似。</span>魏主曹叡敕令厚葬。司馬懿引兵還，眾將接入問曰：「曹都督兵敗，即元帥之干係，何故急回耶？」懿曰：「吾料諸葛亮知吾兵敗，必乘虛來取長安。倘隴西緊急，何人救之？吾故回耳。」<span class="jiazhu">疑其懼吳，卻是懼蜀。</span>眾皆以爲懼怯，哂笑而退。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說東吳遣使致書蜀中，請兵伐魏，并言大破曹休之事：一者顯自己威風，二者通和會之好。<span class="jiazhu">敘事中忽斷二語，直是史語筆法。</span>後主大喜，令人持書至漢中，報知孔明。時孔明兵強馬壯，糧草豐足，所用之物，一切完備，正要出師。聽知此事，即設宴大會諸將，計議出師。忽一陣大風，自東北角上而起，把庭前松樹吹折。<span class="jiazhu">正應棟樑之才將折。</span>眾皆大驚。孔明就占一課，曰：「此風主損一大將！」諸將未信。正飲酒間，忽報鎮南將軍趙雲長子趙統、次子趙廣，來見丞相。孔明大驚，擲杯於地曰：「子龍休矣！」二子入見，拜哭曰：「某父昨夜三更病重而死。」<span class="jiazhu">前出師以子龍始，以子龍終者，以子龍如此結局也。</span>孔明跌足而哭曰：「子龍身故，國家損一棟樑，吾去一臂也！」眾將無不揮涕。孔明令二子入成都面君報喪。後主聞雲死，放聲大哭曰：「朕昔年幼，非子龍則死於亂軍之中矣！」<span class="jiazhu">追應四十一回中之事。</span>即下詔追贈大將軍，諡封順平侯，敕葬於成都錦屏山之東；建立廟堂，四時享祭。後人有詩曰：
</p>
<p class="margin2" id="p7"><a class="gg-link" href="#p7" onclick="return changeColor(this);"></a>
	常山有虎將，智勇匹關張。漢水功勳在，當陽姓字鄣。<br/>
	兩番扶幼主，一念答先皇。<br/>
	青史書忠烈，應流百世芳。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說後主思念趙雲昔日之功，祭葬甚厚；封趙統爲虎賁中郎，趙廣爲牙門將，就令守墳。二人辭謝而去。忽近臣奏曰：「諸葛丞相將軍馬分撥已定，即日將出師伐魏。」後主問在朝諸臣，諸臣多言未可輕動。<span class="jiazhu">只因朝臣多有言不當伐魏者，故先生<span class="shu-ming">後出師表</span>中歷歷辨之。</span>後主疑慮未決。忽奏丞相令楊儀齎出師表至。後主宣入，儀呈上表章。後主就禦案上拆視，其表曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	先帝慮漢、賊不兩立，<span class="jiazhu">漢、賊不兩立，從來人只解得一半。但曰漢不與賊兩立，止是誓不共戴之意耳；不知漢不滅賊，則賊必滅漢，賊亦不與漢兩立，此則先主之所深慮也。若第云誓不共戴，又何慮之有哉？今人卻是不曾解得「慮」字。</span>王業不偏安，<span class="jiazhu">此句承上「慮」字說來。言我不討賊，則賊必伐我，是偏安不成矣。今人都認作不欲偏安，便覺上文「慮」字說不去。</span>故託臣以討賊也。<span class="jiazhu">重以先帝之託。可見武侯不討賊，則是不忠；後主不使武侯討賊，則是不孝。</span>以先帝之明，量臣之才，故知臣伐賊，才弱敵強也。<span class="jiazhu">「故」字作「固」字解。此四句反說，以跌下文。明明自己謙遜，卻借先帝來說。</span>然不伐賊，王業亦亡。<span class="jiazhu">正是「不兩立」註腳。</span>惟坐而待亡，孰與伐之？是故託臣而弗疑也。<span class="jiazhu">此四句正說，自起至此述先帝見託之意。</span>臣受命之日，寢不安席，食不甘味；思惟北征，宜先入南，<span class="jiazhu">可見先生入南正是爲北。</span>故五月渡瀘，深入不毛，并日而食。臣非不自惜也，<span class="jiazhu">亦反跌一句，以起下文。</span>顧王業不可偏安於蜀都，<span class="jiazhu">「不可」猶言「不能」。</span>故冒危難以奉先帝之遺意。<span class="jiazhu">自「臣受命」一句至此，自敘其摯先帝之意。</span>而議者謂爲非計。<span class="jiazhu">只因此一句，生出下文六「未解」來。</span>今賊適疲於西，<span class="jiazhu">指街亭之相持。</span>又務於東，<span class="jiazhu">指石亭之戰敗。</span>兵法「乘勞」：此進趨之時也。<span class="jiazhu">此四句，正今日伐魏主意。</span>謹陳其事如左：<span class="jiazhu">以上作一冒。</span>
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	高帝明并日月，謀臣淵深，然涉險被創，危然後安。今陛下未及高帝，謀臣不如良、平，而欲以長策取勝，坐定天下：此臣之未解一也。<span class="jiazhu">此言賊不可待其自滅。特借高帝爲證，以破議者未可輕動之說。</span>劉繇、王朗，各據州郡，論安言計，動引聖人，群疑滿腹，眾難塞胸，今歲不戰，明年不征，使孫策坐大，遂并江東，此臣之未解二也。<span class="jiazhu">此言狃於偏安之必失，又借劉繇、王朗爲證，以破議者姑守一隅之說。</span>曹操智計殊絕於人，其用兵也，仿佛孫、吳，然困於南陽，險於烏巢，危於祁連，逼於黎陽，幾敗北山，殆死潼關，然後僞定一時爾；況臣才弱，而欲以不危而定之，此臣之未解三也。<span class="jiazhu">此借曹操之屢敗，自解其街亭之敗。</span>曹操五攻昌霸不下，四越巢湖不成，任用李服而李服圖之，委任夏侯而夏侯敗亡，先帝每稱操爲能，猶有此失，況臣駑下，何能必勝？此臣之未解四也。<span class="jiazhu">此又借曹操用人之誤，自解其用馬謖之誤。</span>自臣到漢中，中間期年耳，然喪趙雲、陽群、馬玉、閻芝、丁立、白壽、劉合、鄧銅等及曲長屯將七十餘人，突將、無前，叢叟、青羌，散騎武騎一千餘人，此皆數十年之內所糾合四方之精銳，非一州之所有；若復數年，則損三分之二也，當何以圖敵？此臣之未解五也。<span class="jiazhu">此言舊臣代謝，若不及時討賊，恐將來無討賊之人。</span>今民窮兵疲，而事不可息，事不可息，則住與行勞費正等，而不及早圖之，欲以一州之地與賊持久，此臣之未解六也。此言一隅難恃。<span class="jiazhu">若不及時討賊，恐蜀中非持久之地。○以上六段皆用反說，駁倒議者之論。</span>
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	夫難平者，事也。昔先帝敗軍於楚，當此時，曹操拊手，謂天下已定。<span class="jiazhu">此是漢敗而賊成，漢鈍而賊利。</span>然後先帝東連吳、越，西取巴、蜀，舉兵北征，夏侯授首，此操之失計而漢事將成也。<span class="jiazhu">此是賊敗而漢成，賊鈍而漢利。</span>然後吳更違盟，關某毀敗，秭歸蹉跌，曹丕稱帝。<span class="jiazhu">漢又敗而賊又成，漢又鈍而賊又利。</span>凡事如是，難可逆料。<span class="jiazhu">此言往事之難料，以見後事之難期。</span>臣鞠躬盡瘁，死而後已；至於成敗利鈍，非臣之明所能逆睹也。<span class="jiazhu">說到終篇下一「死」字，雖云非所逆睹，已預知有五丈原之事。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	後主覽表甚喜，即敕令孔明出師。孔明受命，起三十萬精兵，令魏延總督前部先鋒，徑奔陳倉道口而來。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	早有細作報入洛陽。<span class="jiazhu">以上按下蜀漢一邊，以下再敘魏國一邊。</span>司馬懿奏知魏主，大會文武商議。大將軍曹真出班奏曰：「臣昨守隴西，功微罪大，不勝惶恐。今乞引大軍往擒諸葛亮。<span class="jiazhu">有曹休伐吳，看樣也要仔細。</span>臣近得一員大將，使六十斤大刀，騎千里征宛馬，開兩石鐵胎弓，暗藏三個流星錘，百發百中，有萬夫不當之勇，乃隴西狄道人，姓王，名雙，字子全。臣保此人爲先鋒。」<span class="jiazhu">司馬懿進一郝昭，曹真亦薦一王雙，互相賭賽。</span>睿大喜，便召王雙上殿。視之，身長九尺，面黑睛黃，熊腰虎背。<span class="jiazhu">王雙之勇在曹真口中敘出，王雙之形在曹睿眼中看見。</span>叡笑曰：「朕得此大將，有何慮哉！」遂賜錦袍金甲，封爲虎威將軍、前部大先鋒。<span class="jiazhu">此曹睿之許褚也。</span>曹真爲大都督。真謝恩出朝，遂引十五萬精兵，會合郭淮、張郃，分道守把隘口。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說蜀兵前隊哨至陳倉，回報孔明，說：「陳倉口已築起一城，內有大將郝昭守把，<span class="jiazhu">一回之前，預爲此處埋伏。</span>深溝高壘，遍排鹿角，十分謹嚴；不如棄了此城，從太白嶺鳥道出祁山甚便。」孔明曰：「陳倉正北是街亭，必得此城，方可進兵。」<span class="jiazhu">六出祁山而陳倉未得，則有內顧之憂故也。</span>命魏延引兵到城下，四面攻之。連日不能破。魏延復來告孔明，說城難打。孔明大怒，欲斬魏延。忽帳下一人告曰：「某雖無才，隨丞相多年，未嘗報效。願去陳倉城中，說郝昭來降，不用張弓隻箭。」眾視之，乃部曲靳祥也。<span class="jiazhu">如李恢之請說馬超。</span>孔明曰：「汝用何言以說之？」祥曰：「郝昭與某，同是隴西人氏，自幼交契。某今到彼，以利害說之，必來降矣。」孔明即令前去。靳祥驟馬徑到城下，叫曰：「郝伯道故人靳祥來見。」城上人報知郝昭。昭令開門放入，登城相見。昭問曰：「故人因何到此？」祥曰：「吾在西蜀孔明帳下，參贊軍機，待以上賓之禮。特令某來見公，有言相告。」昭勃然變色曰：「諸葛亮乃我國仇敵也。吾事魏，汝事蜀，各事其主，昔時爲昆仲，今時爲仇敵。汝再不必多言，便請出城！」<span class="jiazhu">司馬懿薦人如此，亦見懿之知人。</span>靳祥又欲開言，郝昭已出敵樓上了。魏軍急催上馬，趕出城外。祥回頭視之，見昭倚定護心木欄杆。祥勒馬以鞭指之曰：「伯道賢弟，何太情薄耶？」昭曰：「魏國法度，兄所知也。吾受國恩，但有死而已，兄不必下說詞。早回見諸葛亮，教快來攻城：吾不懼也！」<span class="jiazhu">言非不壯，惜乎事非其主耳。</span>祥回告孔明曰：「郝昭未等某開言，便先阻卻。」孔明曰：「汝可再去見他，以利害說之。」祥又到城下，請郝昭相見。<span class="jiazhu">李恢見馬超只是一次，靳祥見郝昭卻是兩番。</span>昭出到敵樓上。祥勒馬高叫曰：「伯道賢弟，聽吾忠言：汝據守一孤城，怎拒數十萬之眾？今不早降，後悔無及！且不順大漢而事奸魏，抑何不知天命、不辨清濁乎？願伯道思之！」郝昭大怒，拈弓搭箭，指靳祥喝曰：「吾前言已定，汝不必再言，可速退，吾不射汝！」<span class="jiazhu">馬超一說便來，郝昭再說不從者，一則有人驅之於內，一則無人驅之於內也。</span>靳祥回見孔明，具言郝昭如此光景。孔明大怒曰：「匹夫無禮太甚！豈欺吾無攻城之具耶？」隨叫土人問曰：「陳倉城中，有多少人馬？」土人告曰：「雖不知的數，約有三千人。」孔明笑曰：「量此小城，安能禦我。休等他救兵到，火速攻之。」於是軍中起百乘雲梯，一乘上可立十數人，周圍用木板遮護。軍士各把短梯軟索，聽軍中擂鼓，一齊上城。郝昭在敵樓上望見蜀兵裝起雲梯，四面而來，即令三千軍各執火箭，分佈四面，待雲梯近城，一齊射之。<span class="jiazhu">馬謖以三萬人而不能守街亭，郝昭以三千人而能守陳倉者，一則無城以爲固，一則有城以爲固也。</span>孔明只道城中無備，故大造雲梯，令三軍鼓噪吶喊而進；不期城上火箭齊發，雲梯盡焚，梯上軍士多被燒死。城上矢石如雨，蜀兵皆退。<span class="jiazhu">司馬懿能取街亭，武侯不能取陳倉者，所遇之人不同，所攻之地亦異耳。</span>孔明大怒曰：「汝燒吾雲梯，吾卻用『沖車』之法。」於是連夜安排下沖車。次日，又四面鼓噪吶喊而進。郝昭急命運石鑿眼，用葛繩穿定飛打，沖車皆被打折。<span class="jiazhu">郝昭甚能。</span>孔明又令人運土填城壕，教廖化引三千鍬钁軍，從夜間掘地道，暗入城去。郝昭又於城中掘重壕橫截之。<span class="jiazhu">能斷城外之水，不能斷城內之水。</span>如此晝夜相攻，二十餘日，無計可破。<span class="jiazhu">孔明不減公輸，郝昭不減墨翟。</span>孔明營中憂悶，忽報東邊救兵到了，旗上書「魏先鋒大將王雙」。孔明問曰：「誰可迎之？」魏延出曰：「某願往。」孔明曰：「汝乃先鋒大將，未可輕出。」又問：「誰敢迎之？」裨將謝雄應聲而出。孔明與三千軍去了。孔明又問曰：「誰敢再去？」裨將龔起應聲要去。孔明亦與三千兵去了。孔明恐城內郝昭引兵沖出，乃把人馬退二十里下寨。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說謝雄引軍前行，正遇王雙，戰不三合，被雙一刀劈死。<span class="jiazhu">有郝昭之能守，又有王雙之能戰，不想於此處遇著兩個勁敵。</span>蜀兵敗走，雙隨後趕來。龔起接著，交馬只三合，亦被雙所斬。<span class="jiazhu">此處寫王雙之勇，爲後回斬王雙伏線。</span>敗兵回報孔明。孔明大驚，忙令廖化、王平、張嶷三人出迎。<span class="jiazhu">攻郝昭連換三樣攻法，攻王雙亦連調三次人馬，取一人如取一城之難。</span>兩陣對圓，張嶷出馬，王平、廖化壓住陣角。王雙縱馬來與張嶷交馬，數合不分勝負。雙詐敗便走，嶷隨後趕去。王平見張嶷中計，忙叫曰：「休趕！」<span class="jiazhu">畢竟王平精細。</span>嶷急回馬時，王雙流星錘早到，正中其背。嶷伏鞍而走。雙回馬趕來，王平、廖化截住，救得張嶷回陣。王雙驅兵大殺一陣，蜀兵折傷甚多。嶷吐血數口，回見孔明，說：「王雙英雄無敵；如今將二萬兵就陳倉城外下寨，四圍立起排柵，築起重城，深挖壕塹，守禦甚嚴。」孔明見折二將，張嶷又被打傷，即喚姜維曰：「陳倉道口這條路不可行。別求何策？」維曰：「陳倉城池堅固，郝昭守禦甚密，又得王雙相助，實不可取。不若令一大將依山傍水，下寨固守；再令良將守把要道，以防街亭之攻；卻統大軍去襲祁山，某卻如此如此用計，可捉曹真也。」<span class="jiazhu">妙在不敘明何計，得下文自見。</span>孔明從其言，即令王平、李恢，引二枝兵守街亭小路；<span class="jiazhu">牽制街亭之兵。</span>魏延引一軍守陳倉口。<span class="jiazhu">牽制陳倉之兵。</span>馬岱爲先鋒，關興、張苞爲前後救應使，從小徑出斜谷望祁山進發。<span class="jiazhu">此是二出祁山。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說曹真因思前番被司馬懿奪了功勞，因此到洛口分調郭淮、孫禮東西把守；又聽的陳倉告急，已令王雙去救。聞知王雙斬將立功，大喜，乃令中護軍大將費耀，權攝前部總督，諸將各自守把隘口。忽報山谷中捉得細作來見。曹真令押入，跪於帳前。其人告曰：「小人不是奸細，有機密來見都督，誤被伏路軍捉來，乞退左右。」真乃教去其縛，左右暫退。其人曰：「小人乃姜伯約心腹人也。蒙本官遣送密書。」<span class="jiazhu">此姜維用計也。妙在不向姜維一邊寫來，卻在曹真一邊見得。</span>真曰：「書安在？」其人於貼肉衣內取出呈上。真拆視曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	罪將姜維百拜書呈大都督曹麾下：維念世食魏祿，忝守邊城；叨竊厚恩，無門補報。昨日誤遭諸葛亮之計，陷身於巔崖之中。思念舊國，何日忘之！今幸蜀兵西出，諸葛亮甚不相疑，賴都督親提大兵而來，如遇敵人，可以詐敗；維當在後，以舉火爲號，先燒蜀人糧草，卻以大兵翻身掩之，則諸葛亮可擒也。非敢立功報國，實欲自贖前罪。倘蒙照察，速賜來命。<span class="jiazhu">周魴賺曹休書，是虛敘；姜維賺曹真書，是實寫。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	曹真看畢，大喜曰：「天使吾成功也！」遂重賞來人，便令回報，依期會合。真喚費耀商議曰：「今姜維暗獻密書，令吾如此如此。」耀曰：「諸葛亮多謀，姜維智廣，或者是諸葛亮所使，恐其中有詐。」<span class="jiazhu">此人見識殊勝曹真。</span>真曰：「他原是魏人，不得已而降蜀，又何疑乎？」<span class="jiazhu">曹真只自要奪司馬懿之功，故易於中計。</span>耀曰：「都督不可輕去，只守定本寨。某願引一軍接應姜維。如成功，盡歸都督；倘有奸計，某自支當。」<span class="jiazhu">太便宜了曹真，可惜了費耀。</span>真大喜，遂令費耀引五萬兵，望斜谷而進。行了兩三程，屯下軍馬，令人哨探。當日申時分，回報：「斜谷道中，有蜀兵來也。」耀忙催兵進。蜀兵未及交戰先退。耀引兵追之，蜀兵又來。方欲對陣，蜀兵又退。如此者三次，<span class="jiazhu">省筆。</span>俄延至次日申時。魏軍一日一夜不曾敢歇，只恐蜀兵攻擊；方欲屯軍造飯，忽然四面喊聲大震，鼓角齊鳴，蜀兵漫山遍野而來。<span class="jiazhu">先疲之，而後誘之。</span>門旗開處，閃出一輛四輪車，孔明端坐其中，令人請魏軍主將答話。<span class="jiazhu">只道曹真自來，故親自誘敵耳。不然，割雞焉用牛刀！</span>耀縱馬而出，遙見孔明，心中暗喜，回顧左右曰：「如蜀兵掩至，便退後走；若見山后火起，卻回身殺去，自有兵來相應。」分付畢，躍馬出呼曰：「前者敗將，今何敢又來！」孔明曰：「喚汝曹真來答話！」耀罵曰：「曹都督乃金枝玉葉，安肯與反賊相見耶！」孔明大怒，把羽扇一招，左有馬岱，右有張嶷，兩路兵沖出。魏兵便退。行不到三十里，望見蜀兵背後火起，喊聲不絕。<span class="jiazhu">正合姜維之書。</span>費耀只道號火，便回身殺來。蜀兵齊退。耀提刀在前，只望喊處追趕。將次近火，山路中鼓角喧天，喊聲震地，兩軍殺出：左有關興，右有張苞。山上矢石如雨，往下射來。魏兵大敗。費耀知是中計，急退軍望山谷中而走，人馬困乏。<span class="jiazhu">爲一夜不曾睡之故。</span>背後關興引生力軍趕來，魏兵自相踐踏及落澗身死者，不知其數。耀逃命而走，正遇山坡口一彪軍，乃是姜維。耀大罵曰：「反賊無信！吾不幸誤中汝奸計也！」維笑曰：「吾欲擒曹真，誤賺汝矣！<span class="jiazhu">可惜一篇大文字，卻換了一個小題目。</span>速下馬受降。」耀驟馬奪路，望山谷中而走。忽見谷口火光沖天，背後追兵又至。耀自刎身死，<span class="jiazhu">是曹真替死鬼。</span>餘眾皆降。孔明連夜驅兵直出祁山前下寨，收住軍馬，重賞姜維。維曰：「某恨不得殺曹真也！」孔明亦曰：「可惜大計小用矣。」
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說曹真聽知折了費耀，悔之不及，遂與郭淮商議退兵之策。於是孫禮、辛毗星夜具表申奏魏主，<span class="jiazhu">只得又去求司馬懿來救，硬要爭氣，爭氣不來。</span>言蜀兵又出祁山，曹真損兵折將，勢甚危急。睿大驚，即召司馬懿入內曰：「曹真損兵折將，蜀兵又出祁山。卿有何策可以退之？」懿曰：「臣已有退諸葛亮之計。不用魏軍揚武耀威，蜀兵自然走矣。」正是：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	已見子丹無勝術，全憑仲達有良謀。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	未知其計如何，且看下文分解。
</p>
</div></body></html>