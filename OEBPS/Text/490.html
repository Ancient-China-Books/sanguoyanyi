<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百十一回　鄧士載智敗姜伯約　諸葛誕義討司馬昭</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu8">
	第一百一十一回　鄧士載智敗姜伯約
	諸葛誕義討司馬昭
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	姜維一伐中原之後，間之以丁奉破魏之事；二伐中原之後，間之以文鴦反魏之事；而三伐、四伐，更無他事以間之者，何也？牛頭山之戰，全乎敗者也；鐵籠山之戰，初勝而終敗者也；洮西之戰，則全乎勝者也。不全乎勝則士氣沮，全乎勝則士氣銳。銳則可以及鋒而用焉。此四伐之師，所以繼三伐而即出歟？
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	鄧艾有「五必出」說以料蜀，姜維亦有「五可勝」之說以料魏，彼此若合符節，而料其出則果出，料其勝則不必果勝，則以維之所料，已爲艾之所料故也。故知己而不知彼之亦足以知己，則不得謂之知己；知彼而不知彼之亦料我之知彼，則不得謂之知彼。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	四伐之敗與一伐等。蓋一伐之役，句安陷焉；四伐之役，張嶷死焉。其失固相類也。然爲國討賊，雖敗猶榮。一伐之時，未學武侯之自貶；四伐之後，亦學武侯之自責。君子於其敗而哀其遇，於其貶而憐其心。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	有毋丘儉之討司馬師於前，又有諸葛誕之討司馬昭於後，兩人皆魏之忠臣也。諸葛兄弟三人，分事三國。人謂蜀得其龍，吳得其虎，魏得其狗。不知狗亦不易爲矣。高帝以功臣比之功狗；蒯通曰：「桀犬吠堯。」亦自比於狗；趙盾曰：「君之獒不若臣之獒。」亦自比家將於狗。若後世無義之徒，正狗之不如耳。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	司馬昭之攻諸葛誕也，賈充勸其挾太后、天子以親征，此則從前未有之事矣。曹操南征北伐，豈嘗挾獻帝而俱行乎？其挾帝而俱行，惟許田射鹿之時則有之；至於挾太后而俱行，則又何嘗有之乎？曹操所不爲而司馬昭爲之者，恐我出而天子在內，則曹芳之血詔，亦曹髦之所欲發也，故必挾天子而後可以無恐也。又恐天子雖在外而太后在內，則太后之詔可請，而城門可閉，亦未必無曹爽故可也，故必挾太后而後可以無恐也。凡亂臣賊子，欲效前人之所爲，往往較前人之心又加危，較前人之心又加慎。嗟乎！人之竊弄威福，亦欲安意肆志以自娛樂耳；乃防患慮禍，岌岌不寧以至於如此。人亦何樂而爲亂臣賊子也哉？
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說姜維退兵屯於鐘堤，魏兵屯於狄道城外。王經迎接陳泰、鄧艾入城，拜謝解圍之事，設宴相待，大賞三軍。泰將鄧艾之功，申奏魏主曹髦。髦封艾爲安西將軍，假節領護東羌校尉，同陳泰屯兵於雍、涼等處。鄧艾上表謝恩畢，陳泰設宴與鄧艾拜賀曰：「姜維夜遁，其力已竭，不敢再出矣。」<span class="jiazhu">先寫陳泰料敵不中。以反襯鄧艾之智。</span>艾笑曰：「吾料蜀兵其必出有五。」<span class="jiazhu">鄧艾居然將才。</span>泰問其故。艾曰：「蜀兵雖退，終有乘勝之勢；<span class="jiazhu">知彼之壯。</span>吾兵終有弱敗之實：<span class="jiazhu">知己之沮。</span>其必出一也。蜀兵皆是孔明教演精銳之兵，容易調遣；<span class="jiazhu">知彼之利。</span>吾將不時更換，軍又訓練不熟：<span class="jiazhu">知己之鈍。</span>其必出二也。蜀人多以船行，<span class="jiazhu">知彼之逸。</span>吾軍皆在旱行，<span class="jiazhu">知己之勞。</span>勞逸不同：其必出三也。狄道、隴西、南安、祁山四處皆是守戰之地，蜀人或聲東擊西，指南攻北，吾兵必須分頭把守；<span class="jiazhu">知己之分而小。</span>蜀兵合爲一處而來，以一分當我四分：<span class="jiazhu">知彼之合而大。</span>其必出四也。若蜀兵自南安、隴西，則可取羌人之穀爲食；若出祁山，則有麥可就食：<span class="jiazhu">知彼之糧易於我。但言知彼，而知己在其中。</span>其必出五也。」陳泰嘆服曰：「公料敵如神，蜀兵何足慮哉！」於是陳泰與鄧艾結爲忘年之交。<span class="jiazhu">如程普之服周郎。</span>艾遂將雍、涼等處之兵，每日操練；各處隘口，皆立營寨，以防不測。<span class="jiazhu">以上按下魏國一邊，以下再敘蜀漢一邊。</span>
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說姜維在鐘堤大設筵宴，會集諸將，商議伐魏之事。令史樊建諫曰：「將軍屢出，未獲全功。今日洮西之戰，魏人既服威名，何故又欲出也？萬一不利，前功盡棄。」維曰：「汝等只知魏國地寬人廣，急不可得，卻不知攻魏者有五可勝。」<span class="jiazhu">鄧艾「五必出」，姜維「五可勝」，彼此若合符節。</span>眾問之。維答曰：「彼洮西一敗，挫盡銳氣；吾兵雖退，不曾損折。今若進兵，一可勝也。<span class="jiazhu">鄧艾所言」一必出「，維亦算在第一。</span>吾兵船載而進，不致勞困，彼兵從旱地來迎，二可勝也。<span class="jiazhu">鄧艾所言」三必出「，維卻算在第二。</span>吾兵久經訓練之眾；彼皆鳥合之徒，不曾有法度，三可勝也。<span class="jiazhu">鄧艾所言」二必出「，維卻算在第三。</span>吾兵自出祁山，抄掠秋穀爲食，四可勝也。<span class="jiazhu">鄧艾所言」五必出「，維卻算在第四。</span>彼兵雖各守備，軍刀分開，吾兵一處而去，彼安能救？五可勝也。<span class="jiazhu">鄧艾所言」四必出「，維卻算在第五。</span>不在此時伐魏，更待何時耶？」夏侯霸曰：「艾年雖幼，而機謀深遠，近封爲安西將軍之職，必於各處準備，非同往日矣。」<span class="jiazhu">維但能料其兵，霸則能料其將。</span>維厲聲曰：「吾何畏彼哉！公等休長他人銳氣，滅自己威風。吾意已決，必先取隴西。」眾不敢諫。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	維自領前部，令眾將隨後而進。於是蜀兵盡離鐘堤，殺奔祁山來。<span class="jiazhu">此是四伐中原。</span>哨馬報說魏兵已先在祁山立下九個寨棚。維不信，引數騎憑高望之，果見祁山九寨勢如長蛇，首尾相顧。維回顧左右曰：「夏侯霸之言，信不誣矣。此寨形勢絕妙，止吾師諸葛丞相能之。今觀鄧艾所爲，不在吾師之下。」<span class="jiazhu">在姜維眼中、口中，寫一鄧艾。然亦未見其人，但見其營，尚是虛寫。</span>遂回本寨，喚諸將曰：「魏人既有準備，必知吾來矣。吾料鄧艾必在此間。<span class="jiazhu">猜得著。</span>汝等可虛張吾旗號，據此谷口下寨，每日令百餘騎出哨，每出哨一回，換一番衣甲旗號，按青、黃、赤、白、黑五方旗幟更換。<span class="jiazhu">示兵之多，以疑之。</span>吾卻提大兵偷出董亭，徑襲南安去也。」<span class="jiazhu">亦是好算。</span>遂令鮑素屯於祁山谷口，維盡率大兵望南安進發。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說鄧艾知蜀兵出祁山，早與陳泰下寨準備，見蜀兵連日不來搦戰，一日五番哨馬出寨，或十里、或十五里而回。艾憑高望畢，慌入帳與陳泰曰：「姜維不在此間，<span class="jiazhu">一個說鄧艾必在此間，果然在此間；一個說姜維不在此間，果然不在此間。兩個猜得都著，是對手拳頭。</span>必取董亭襲南安去了。料得如此。出寨哨馬只是這幾匹，更換衣甲，往來哨探，其馬皆困乏，主將必無能者。陳將軍可引一軍攻之，其寨可破也。破了寨柵，便引兵襲董亭之路，先斷姜維之後。<span class="jiazhu">先破前寨，卻斷後路，算出陳泰兩路兵來。</span>吾當先引一軍救南安，徑取武城山。若先占此山頭，姜維必取上邽。上邽有一谷，名曰段谷，地狹山險，正好埋伏。彼來爭武城山時，吾先伏兩軍於段谷，破維必矣。」<span class="jiazhu">先到武城，卻伏段谷，又算出自己兩路兵來。</span>泰曰：「吾守隴西二三十年，未嘗如此明察地理。公之所言，真神算也。公可速去。吾自攻此處寨柵。」於是鄧艾引軍星夜倍道而行，徑到武城山。下寨已畢，蜀兵未到，即令子鄧忠，<span class="jiazhu">鄧忠於此出現。</span>與帳前校尉師綦，各引五千兵，先去段谷口埋伏，如此如此而行。二人受計而去。艾令偃旗息鼓，以待蜀兵。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說姜維從董亭望南安而來，至武城山前，謂夏侯霸曰：「近南安有一山，名武城山，若先得了，可奪南安之勢。只恐鄧艾多謀，必先提防。」<span class="jiazhu">你猜著我，我猜著你。好看殺人。</span>正疑慮間，忽然山上一聲炮響，喊聲大震，鼓角齊鳴，旌旗遍豎，皆是魏兵。中央風飄起一黃旗，大書「鄧艾」字樣。<span class="jiazhu">又未見其人，先見其旗。又只在姜維眼中虛寫。</span>蜀兵大驚。山上數處精兵殺下，勢不可當，前軍大敗。維急率中軍人馬去救時，魏兵已退。<span class="jiazhu">惡甚。</span>維直來武城山下搦鄧艾戰，山上魏兵并不下來。<span class="jiazhu">惡甚。但聞其聲，不見其人。</span>維令軍士辱罵，至晚方欲退軍，山上鼓角齊鳴，卻又不見魏兵下來。<span class="jiazhu">惡甚。又但聞其聲，不見其人。</span>維欲上山衝殺，山上炮石甚嚴，不能得進。守至三更欲回，山上鼓角又鳴。<span class="jiazhu">惡甚。又但聞其聲，不見其人。</span>維移兵下山屯紮。比及令軍搬運木石，方欲豎立爲寨，山上鼓角又鳴，魏兵驟至。<span class="jiazhu">三番不下來，此處卻突如其來。</span>蜀兵大亂，自相踐踏，退回舊寨。次日，姜維令軍士運糧草車仗，至武城山穿連排定，欲立起寨柵，以爲屯兵之計。是夜二更，鄧艾令五百人各執火把，分兩路下山，三番不下來，<span class="jiazhu">此處又突如其來。</span>放火燒車仗。兩兵混殺了一夜，營寨又立不成。維復引兵退，再與夏侯霸商議曰：「南安未得，不如先取上邽。上邽乃南安屯糧之所，若得上邽，南安自危矣。」<span class="jiazhu">姜維亦料到此，但先爲鄧艾料去了。畢竟鄧艾是先猜先著。</span>遂留霸屯於武城山。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	維盡引精兵猛將，徑取上邽。行了一宿，將及天明，見山勢狹峻，道路崎嶇，乃問鄉導官曰：「此處何名？」答曰：「段谷。」維大驚曰：「其名不美！『段谷』者，『斷谷』也。倘有人斷其谷口，如之奈何？」<span class="jiazhu">讀書至此，令人一嚇。幾爲落鳳坡、罾口川之續矣。</span>正躊躇未決，忽報前軍來報：「山後塵頭大起，必有伏兵。」維急令退兵，師纂、鄧忠兩軍殺出。維且戰且走，前面喊聲大震，鄧艾引兵殺到，三路夾攻，蜀兵大敗。幸得夏侯霸引兵殺到，魏兵方退，救了姜維。欲再往祁山，霸曰：「祁山寨已被陳泰打破，鮑素陣亡，全寨人馬皆退回漢中去了。」<span class="jiazhu">陳泰打寨，在夏侯霸口中虛寫。省筆之法。</span>維不敢取董亭，急投山僻小路而回。後面鄧艾急追，維令諸軍前進，自爲斷後。正行之際，忽然山中一軍突出，乃魏將陳泰也。魏兵一聲喊起，將姜維因在核心。維人馬困乏，左沖右突，不能得出。蕩寇將軍張嶷聞姜維受困，引數百騎殺入重圍，維因乘勢殺出。嶷被魏兵亂箭射死。維得脫重圍，復回漢中，因感張嶷忠勇，沒於王事，乃表贈其子孫。於是蜀中將士多有陣亡者，皆歸罪於姜維。維照武侯街亭舊例，乃上表自貶爲後將軍，行大將軍事。<span class="jiazhu">抄舊文章，只是不如原稿。以上按下蜀漢一邊，以下再敘魏國一邊。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說鄧艾見蜀兵退盡，乃與陳泰設宴相賀，大賞三軍。泰表鄧艾之功。司馬昭遣使持節，加艾官爵，賜印綬；并封其子鄧忠爲亭侯。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	時魏主曹髦，改正元三年爲甘露元年。司馬昭自爲天下兵馬大都督，出入常令三千鐵甲驍將前後簇擁，以爲護衛；<span class="jiazhu">宛然董卓變相。</span>一應事務，不奏朝廷，就於相府裁處。<span class="jiazhu">宛然曹操後身。</span>自此，常懷篡逆之心。有一心腹人姓賈，名充，字公閭，及故建威將軍賈逵之子，爲昭府下長史。充語昭曰：「今主公掌握大柄，四方人心必然未安，且當暗訪，然後徐圖大事。」昭曰：「吾正欲如此。汝可爲我東行，只推慰勞出征軍士爲名，以探消息。」賈充領命，徑到淮南，入見鎮東大將軍諸葛誕。誕字公休，乃琅琊南陽人，即武侯之族弟也。<span class="jiazhu">兄弟三人分事三國，亦大奇事。</span>向仕於魏，因武侯在蜀爲相，因此不得重用。後武侯身亡，誕在魏歷任重職，封高平侯，總攝兩淮軍馬。<span class="jiazhu">補敘諸葛誕前事。</span>當日賈充託名勞軍，至淮南見諸葛誕。誕設宴待之。酒至半酣，充以言挑誕曰：「近來洛陽諸賢，皆以主上懦弱，不堪爲君。司馬大將軍三世輔國，功德彌天，可以禪代魏統。未審鈞意若何？」誕大怒曰：「汝乃賈豫州之子，世食魏祿，安敢出此亂言！」<span class="jiazhu">寫得諸葛誕義形於辭，不愧武侯族弟。</span>充謝曰：「某以他人之言告公耳。」誕曰：「朝廷有難，吾當以死報之。」<span class="jiazhu">說得凜凜烈烈。</span>充默然。次曰辭歸，見司馬昭細言其事。昭大怒曰：「鼠輩安敢如此！」充曰：「誕在淮南，深得人心，<span class="jiazhu">又在賈充口中補寫諸葛誕平日。</span>久必爲患，可速除之。」昭遂暗發密書與揚州刺史樂綝，一面遣使齎詔征誕爲司空。誕得了詔書，己知是賈充告變，遂捉來使拷問。使者曰：「此事樂綝知之。」誕曰：「他如何得知？」使者曰：「司馬將軍已令人到揚州送密書與樂綝矣。」<span class="jiazhu">使者口中洩漏機密，妙在要言不煩。</span>誕大怒，叱左右斬了來使，遂起部下兵千人，殺奔揚州來。將至南門，城門已閉，吊橋拽起。誕在城下叫門，城上并無一人回答。誕大怒曰：「樂綝匹夫，安敢如此！」遂令將士打城。手下十餘驍騎，下馬渡河，飛身上城，殺散軍士，大開城門。於是諸葛誕引兵入城，乘風放火，殺至綝家。綝慌上樓避之。誕提劍上樓，大喝曰：「汝父樂進，昔日受魏國大恩！不思報本，反欲順司馬昭耶！」<span class="jiazhu">樂進爲曹操舊將，於此提照出來。</span>綝未及回言，爲誕所殺。一面具表數司馬昭之罪，使人申奏洛陽；<span class="jiazhu">申罪致討，比毋丘儉更是烈烈。</span>一面大聚兩淮屯田戶口十餘萬，并揚州新降兵四萬餘人，積草屯糧，準備進兵。又令長史吳綱送子諸葛靚入吳爲質求援，務要合兵誅討司馬昭。<span class="jiazhu">志自可取，不必以成敗論之。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	此時東吳丞相孫峻病亡，從弟孫綝輔政。綝字子通，爲人強暴，殺大司馬滕亂、將軍李據、王惇等，<span class="jiazhu">順筆帶敘吳事。○殺諸葛恪用詳敘，殺此三人用略敘。</span>因此權柄皆歸於綝。吳主孫亮雖然聰明，無可奈何。<span class="jiazhu">爲後回孫綝廢亮張本。</span>於是吳綱將諸葛靚至石頭城，入拜孫綝。綝問其故。綱曰：「諸葛誕乃蜀漢諸葛武侯之族弟也，<span class="jiazhu">不說諸葛瑾之弟，而獨說武侯者，因孫峻殺諸葛瑾之子故也。有針線。</span>向事魏國；今見司馬昭欺君罔上，廢主弄權，欲興師討之，而力不及，故特來歸降。誠恐無憑，專送親子諸葛靚爲質。伏望發兵相助。」綝從其請，便遣大將全懌、全端爲主將，于詮爲合後，朱異、唐諮爲先鋒，文欽爲鄉導，起兵七萬，分三隊而進。吳綱回壽春報知諸葛誕。誕大喜，遂陳兵準備。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說諸葛誕表文到洛陽，司馬昭見了大怒，欲自往討之。賈充諫曰：「主公乘父兄之基業，恩德未及四海，今棄天子而去，若一朝有變，後悔何及！不如奏請太后及天子一同出征，可保無虞。」<span class="jiazhu">曹瞞但挾天子耳，賈充又教司馬昭挾太后，愈出愈奇。</span>昭喜曰：「此言正合吾意。」遂入奏太后曰：「諸葛誕謀反，臣與文武官僚計議停當，請太后同天子御駕親征，以繼先帝之遺意。」<span class="jiazhu">孫綝將諸葛誕兒子作當頭，司馬昭卻將太后、天子帶在軍中作當頭。</span>太后畏懼，只得從之。次日，昭請魏主曹髦起程。髦曰：「大將軍都督天下軍馬，任從調遣，何必朕自行也？」昭曰：「不然。昔日武祖縱橫四海，文帝、明帝有包括字宙之志，併吞八荒之心，凡遇大敵，必須自行。<span class="jiazhu">然未聞奉母氏以行也。</span>陛下正宜追配先君，掃清故孽，何自畏也？」髦畏威權，只得從之。昭遂下詔，盡起兩都之兵二十六萬，命鎮南將軍王基爲正先鋒，安東將軍陳騫爲副先鋒，監軍石苞爲左軍，兗州刺史周泰爲右軍，保護車駕，浩浩蕩蕩，殺奔淮南而來。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	東吳先鋒朱異，引兵迎敵。兩軍對圓，魏軍中王基出馬，朱異來迎。戰不三合，朱異敗走。唐諮出馬，戰不三合，亦大敗而走。王基驅兵掩殺，吳兵大敗，退五十里下寨，報入壽春城中。諸葛誕自引本部銳兵，會合文欽并二子文鴦、文虎，<span class="jiazhu">文鴦前卷不知下落，此處卻與文欽會在一處。</span>雄兵數萬，來敵司馬昭。正是：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	方見吳兵銳氣墮，又看魏將勁兵來。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	未知勝負如何，且看下文分解。
</p>
</div></body></html>