<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百三回　上方谷司馬受困　五丈原諸葛禳星</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu7">
	第一百零三回　上方谷司馬受困
	五丈原諸葛禳星
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	二出祁山之前，有魏侵吳、吳破魏之事。六出祁山之時，又有吳侵魏、魏破吳之事。猶是吳也，禦魏則勝，攻魏則不勝，何也？曰：無討賊之志也。魏之侵吳，司馬懿在焉；乃曹休一，敗而司馬懿引歸，爲慮武侯之將伐魏也。吳之侵魏，陸遜在焉；乃諸葛瑾一敗，而陸遜亦引歸，此豈亦慮武侯之將伐吳乎？本無所慮，而一敗輒退，使武侯之倚賴於吳者，竟成畫餅。悲夫！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	武侯一生，用火攻者凡五。有燒之而不必殺之者，如博望之燒，不必殺夏侯惇；新野之燒，不必殺曹仁；赤壁之燒，不必殺曹操是也。有燒之而必欲殺之者，如盤蛇谷之燒，必欲殺藤甲兵；上方谷之燒，必欲殺司馬懿是也。乃不欲殺之，則果無一人之見殺；必欲殺之，則獨有一事之不同，何也？人曰：天之助魏。予曰：非天之助魏而天之助晉也。天爲助晉而雨，則不惟不助魏，乃正所以滅魏歟？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	或謂武侯知曹操之不死，而特使關公釋之；知陸遜之不死，而特使黃承彥救之。若獨於司馬氏三人，而不能預知其不死，是不智也；知其不死而必欲置之於死，是逆天也。予曰：不然。華容之役，不遣別將，或以爲孔明咎矣；魚腹之役，不報猇亭，或又以爲孔明咎矣：以爲人之縱之，而非天下縱之也。唯至於上方谷之事，而殫慮竭能，盡其人力，然而人不縱之，而天終縱之。夫然後天下後世，不得以謀事之不忠咎武侯，而武侯亦得告無憾於先帝耳。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	因糧於敵之計，善矣。而敵之糧不可常恃，則因糧不若運糧之善也。木牛流馬之挽輸，善矣。而我之糧又未可常繼，則運糧又不若屯田之善也。屯田而轉餉不勞，蜀之兵便，而蜀之民亦便矣。三分其田，而軍屯其一，民屯其二，兵不妨民，民不苦兵。不獨蜀之民便，而魏之民亦便矣。後之有事於遠征者，武侯屯田渭濱之法，其何可以不講乎？
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	司馬懿克日而擒孟達，未嘗受詔於曹丕；受巾幗而不戰，何獨受詔於曹睿！知其軍中請詔之詐，而臨行所受之詔，亦必其密啟之魏主，而求其賜之者也。爲將之道，貴於隨機應變，便宜行事。豈有既出師以後，而爲將者復以欲戰之謀，千里而請命者哉？則又豈有未出師以前，而爲上者主一不戰之說，先期而預定者哉？由其後之非真，益可悟其前之是假。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
<span class="shu-ming">詩</span>之刺尹氏者曰：「誰秉國鈞，不自爲政。」蓋言大臣誤天子，而大臣所用者誤大臣也。武侯之自校簿書，殆鑒諸此矣。託馬謖而馬謖失之，釋苟安而苟安負之，任李嚴而李嚴又背之，其猶敢以弗躬弗親而取咎歟？故處陳平、丙吉之世，可以不爲武侯；而當武侯之時，不得復爲陳平、丙吉。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	天下豈有壽而可借者哉？若壽而可借，則死亦可詛也。武侯祝之，仲達何必不詛之？武侯自祝之，何不取仲達而詛之也？天下豈有星而可救者哉？若星可救，則雨亦可止也。風將借之，雨獨不能止之。陳倉之雨，既知之而預備之；上方谷之雨，何以不知之，而勿止之也？然則武侯之祝壽而禳星者，毋乃愚乎？曰：武侯非爲己請命，而爲漢請命耳。忠臣之事君，如孝子之事父母，知其親之將殞，而不復爲之求醫，不復爲之問卜者，必非人情。然則武侯之披髮步罡，與<span class="shu-ming">金滕</span>之秉圭植璧，一而已矣。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說司馬懿被張翼、廖化一陣殺敗，匹馬單槍，望密林間而走。張翼收住後軍，廖化當先追趕。看看趕上，懿著慌，繞樹而轉。化一刀砍去，正砍在樹上；及拔出刀時，懿已走出林外。<span class="jiazhu">與馬超追曹操相似。</span>廖化隨後趕出，卻不知去向，但見樹林之東，落下金盔一個。廖化取盔捎在馬上，一直望東追趕。原來司馬懿把金盔棄於林東，卻反向西走去了。<span class="jiazhu">與孫堅之棄赤幘相似。</span>廖化追了一程，不見蹤跡，奔出谷口，遇見姜維，同回寨見孔明。張嶷早驅木牛流馬到寨，交割已畢，獲糧萬餘石。廖化獻上金盔，錄爲頭功。魏延心中不悅，口出怨言。孔明只做不知。<span class="jiazhu">又爲後文伏線。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	且說司馬懿逃回寨中，心甚憂悶。忽使命齎詔至，言東吳三路入寇，朝廷正議命將抵敵，令懿等堅守勿戰。<span class="jiazhu">此則是魏主之詔矣，然亦司馬懿教之於前也。</span>懿受命已畢，深溝高壘，堅守不出。<span class="jiazhu">以下按過西蜀，再敘吳、魏。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說曹睿聞孫權分兵三路而來，亦起兵三路迎之：令劉劭引兵救江夏，田豫引兵救襄陽，睿自與滿寵率大軍救合淝。滿寵先引一軍至巢湖口，望見東岸戰船無數，旌旗整肅。寵入軍中奏魏主曰：「吳人必輕我遠來，未曾堤備；今夜可乘虛劫其水寨，必得全勝。」<span class="jiazhu">此寫魏將用計，三路中只寫一路。</span>魏主曰：「汝言正合朕意。」即令驍將張球嶺五千兵，各帶火具，從湖口攻之；滿寵引兵五千，從東岸攻之。是夜二更時分，張球、滿寵各引軍悄悄望湖口進發；將近水寨，一齊吶喊殺入。吳兵慌亂，不戰而走；被魏軍四下舉火，燒毀戰船、糧草、器具不計其數。<span class="jiazhu">吳人兩次以火攻勝魏，今卻反爲魏所燒，何其憊也。</span>諸葛瑾率敗兵逃走沔口。魏兵大勝而回。次日，哨軍報知陸遜。遜集諸將議曰：「吾當作表申奏主上，請撤新城之圍，以兵斷魏軍歸路，吾率眾攻其前：彼首尾不敵，一鼓可破也。」<span class="jiazhu">此寫吳將用計，三路中只寫兩路。</span>眾服其言。陸遜即具表，遣一小校密地齎往新城。小校領命，齎著表文，行至渡口，不期被魏軍伏路的捉住，解赴軍中見魏主曹睿。睿搜出陸遜表文，覽畢，歎曰：「東吳陸遜真妙算也！」遂命將吳卒監下，令劉劭謹防孫權後兵。<span class="jiazhu">魏將用計，而吳人不知；吳將用計，而魏人知備，亦天意也。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說諸葛瑾大敗一陣，又值暑天，人馬多生疾病；乃修書一封，令人轉達陸遜，議欲撤兵還國。遜看書畢，謂來人曰：「拜上將軍：吾自有主意。」使者回報諸葛瑾。瑾問：「陸將軍作何舉動？」使者曰：「但見陸將軍催督眾人於營外種豆菽，自與諸將在轅門射戲。」<span class="jiazhu">從容不迫，頗有名士風流，然不似他人之燕雀處堂也。</span>瑾大驚，親自往陸遜營中，與遜相見，問曰：「今曹睿親來，兵勢甚盛，都督何以禦之？」遜曰：「吾前遣人奉表於主上，不料爲敵人所獲。機謀既泄，彼必知備，與戰無益，不如且退。已差人奉表約主上緩緩退兵矣。」<span class="jiazhu">前上表用實寫，後上表用虛寫。</span>瑾曰：「都督既有此意，即宜速退，何又遲延？」遜曰：「吾軍欲退，當徐徐而動。今若便退，魏人必乘勢追趕，此取敗之道也。足下宜先督船隻詐爲拒敵之意，吾悉以人馬向襄陽而進，爲疑敵之計，然後徐徐退歸江東，魏兵自不敢近耳。」<span class="jiazhu">與武侯焚香操琴一樣意思。</span>瑾依其計，辭遜歸本營，整頓船隻，預備起行。陸遜整肅部伍，張揚聲勢，望襄陽進發。<span class="jiazhu">以進爲退，是爲善退。</span>早有細作報知魏主，說吳兵已動，須用堤防。魏將聞之，皆要出戰。魏主素知陸遜之才，諭眾將曰：「陸遜有謀，莫非用誘敵之計？不可輕進。」眾將乃止。數日後，哨卒報來：「東吳三路兵馬皆退矣。」魏主未信，再令人探之，回報果然退盡。魏主曰：「陸遜用兵不亞孫、吳，東南未可平也。」<span class="jiazhu">善進爲能，善退亦爲能。</span>因敕諸將，各守險要，自引大軍屯合淝，以伺其變。<span class="jiazhu">以下按過吳、魏，再敘武侯。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說孔明在祁山，欲爲久駐之計，乃令蜀兵與魏民相雜種田：軍一分，民二分，并不侵犯，魏民皆安心樂業。<span class="jiazhu">木牛流馬運糧雖便，不如屯田之尤便。</span>司馬師入告其父曰：「蜀兵劫去我許多糧米，今又令蜀兵與我民相雜屯田於渭濱，以爲久計。似此真爲國家大患。父親何不與孔明約期大戰一場，以決雌雄？」懿曰：「吾奉旨堅守，不可輕動。」<span class="jiazhu">老兒油嘴，只是害怕耳。</span>正議間，忽報：「魏延將著元帥前日所失金盔，前來罵戰。」<span class="jiazhu">先以失金盔羞之，後乃以送巾幗辱之。</span>眾將忿怒，俱欲出戰。懿笑曰：「聖人云：『小不忍則亂大謀。』但堅守爲上。」<span class="jiazhu">今之引書中言語，以掩飾其短者，大率類此。</span>諸將依令不出。魏延辱罵良久方回。孔明見司馬懿不肯出戰，乃密令馬岱造成木柵，營中掘下深塹，多積乾柴引火之物；周圍山上，多用柴草虛搭窩鋪，內外皆伏地雷。置備停當，孔明附耳囑之曰：「可將葫蘆谷後路塞斷，暗伏兵於谷中。若司馬懿追到，任他入谷，便將地雷乾柴一齊放起火來。」<span class="jiazhu">葫蘆裏卻是賣火藥。</span>又令軍士晝舉七星號帶於谷口，夜設七盞明燈於山上，以爲暗號。<span class="jiazhu">七星燈之火，正與下文之火相應。燎原之火，未有不本於星星之細者也。</span>馬岱受計引兵而去。孔明又喚魏延吩咐曰：「汝可引五百兵去魏寨討戰，務要誘司馬懿出戰。不可取勝，只可詐敗。懿必追趕，汝卻望七星旗處而入；若是夜間則望七盞燈處而走，只要引得司馬懿入葫蘆谷內，吾自有擒之之計。」<span class="jiazhu">如孫行者以葫蘆裝人。</span>魏延受計，引兵而去。孔明又喚高翔吩咐曰：「汝將木牛流馬或二三十爲一群，或四五十爲一群，各裝米糧，於山路往來行走。如魏兵搶去，便是汝之功。」<span class="jiazhu">此又測模不出。</span>高翔領計，驅駕木牛流馬去了。孔明將祁山兵一一調去，只推屯田，吩咐：「如別兵來戰，只許詐敗；若司馬懿自來，方并力只攻渭南，斷其歸路。」<span class="jiazhu">算到他歸路，已是算無遺策。</span>孔明分撥已畢，自引一軍近上方谷下營。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	且說夏侯惠、夏侯和二人入寨告司馬懿曰：「今蜀兵四散結營，各處屯田，以爲久計。若不趁此時除之，縱令安居日久，深根固蒂，難以搖動。」懿曰：「此必又是孔明之計。」<span class="jiazhu">只是不敢出頭。</span>二人曰：「都督若如此疑慮，寇敵何時得滅？我兄弟二人，當奮力決一死戰，以報國恩。」懿曰：「既如此，汝二人可分頭出戰。」<span class="jiazhu">自己不敢出頭，卻推別人去試一試。</span>遂令夏侯惠、夏侯和，各引五千兵去訖。懿坐待回音。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說夏侯惠、夏侯和二人分兵兩路，正行之間，忽見蜀兵驅木牛流馬而來。二人一齊殺將過去，蜀兵大敗奔走，木牛流馬盡被魏兵搶獲，解送司馬懿營中。<span class="jiazhu">以木牛流馬引誘司馬懿，是以牛引馬，以馬引馬也。</span>次日又劫擄得人馬百餘，亦解赴大寨。<span class="jiazhu">既以流馬引馬，又以活馬引馬。</span>懿將解到蜀兵，詰審虛實。蜀兵告曰：「孔明只料都督堅守不出，盡命我等四散屯田，以爲久計。不想卻被擒獲。」<span class="jiazhu">此明係武侯所教，卻不敘明，令讀者自知。</span>懿即將蜀兵盡皆放回。夏侯和曰：「何不殺之？」懿曰：「量此小卒，殺之無益。放歸本寨，令說魏將寬厚仁慈，釋彼戰心：此呂蒙取荊州之計也。」<span class="jiazhu">照應七十五回中事。</span>遂傳令今後凡有擒到蜀兵，俱當善遣之。仍重賞有功將吏。諸將皆聽令而去。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說孔明令高翔佯作運糧，驅木牛流馬，往來於上方谷內；夏侯惠等不時截殺，半月之間，連勝數陣。<span class="jiazhu">省筆之法。</span>司馬懿見蜀兵屢敗，心中歡喜。一日，又擒到蜀兵數十人。懿喚至帳下，問曰：「孔明今在何處？」眾告曰：「諸葛丞相不在祁山，在上方谷西十里下營安住。今每日運糧屯於上方谷。」<span class="jiazhu">此明明係武侯所教，今卻不敘明，令讀者自知。</span>懿備細問了，即將眾人放去；乃喚諸將吩咐曰：「孔明今不在祁山，在上方谷安營。汝等於明日，可一齊并力攻取祁山大寨。吾自引兵來接應。」<span class="jiazhu">今番卻騙得出頭了。</span>眾將領命，各各準備出戰。司馬師曰：「父親何故反欲攻其後？」懿曰：「祁山乃蜀人之根本，若見我兵攻之，各營必盡來救；我卻取上方谷，燒其糧草，使彼首尾不接，必大敗也。」<span class="jiazhu">欲攻上谷，先取祁山，自以爲妙計，那知正中了別人妙計。</span>司馬師拜服。懿即發兵起行，令張虎、樂琳各引五千兵在後救應。且說孔明正在山上，望見魏兵或三五千一行，或一二千一行，隊伍紛紛，前後顧盼，料必來取祁山大寨，乃密傳令眾將：「若司馬懿自來，汝等便往劫魏寨，奪了渭南。」眾將各各聽令。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說魏兵皆奔祁山寨來，蜀兵四下一齊吶喊奔走，虛作救應之勢。司馬懿見蜀兵都去救祁山寨，便引二子并中軍護衛人馬，殺奔上方谷來。<span class="jiazhu">今番著了道兒。</span>魏延在谷口，只盼司馬懿到來；忽見一枝魏兵殺到，延縱馬向前視之，正是司馬懿。<span class="jiazhu">候久了。</span>延大喝曰：「司馬懿休走！」舞刀相迎。懿挺槍接戰。不上三合，延撥回馬便走，懿隨後趕來。延只望七星旗處而走。懿見魏延只一人，軍馬又少，放心追之，令司馬師在左，司馬昭在右，懿自居中，一齊攻殺將來。<span class="jiazhu">不是三馬同槽，卻是三馬落阱矣。</span>魏延引五百兵皆退入谷中去。懿追到谷口，先令人入谷中哨探。<span class="jiazhu">亦甚把細。</span>回報谷內并無伏兵，山上皆是草房。懿曰：「此必是積糧之所也。」遂大驅士馬，盡入谷中。懿忽見草房上盡是乾柴，前面魏延已不見了。懿心疑，謂二子曰：「儻有兵截斷谷口，如之奈何？」<span class="jiazhu">至此方疑，已是遲了。</span>言未已，只聽得喊聲大震，山上一齊丟下火把來，燒斷谷口。魏兵奔逃無路。山上火箭射下，地雷一齊突出，草房內乾柴都著，刮刮雜雜，火勢沖天。司馬懿驚得手足無措，乃下馬抱二子大哭曰：「我父子三人皆死於此處矣！」<span class="jiazhu">讀至此，爲之拍案一快。</span>正哭之間，忽然狂風大作，黑氣漫空，一聲霹靂響處，驟雨傾盆，滿谷之火盡皆澆滅：地雷不震，火器無功。<span class="jiazhu">地雷怎及天雷，人火怎當霹靂火？讀至此，爲之廢書一歎！</span>司馬懿大喜曰：「不就此時殺出，更待何時！」即引兵奮力衝殺。張虎、樂琳亦各引兵殺來接應。馬岱軍少，不敢追趕。司馬懿父子與張虎、樂琳合兵一處，同歸渭南大寨，不想寨柵已被蜀兵奪了，<span class="jiazhu">雖失其槽，未喪其馬。</span>郭淮、孫禮正在浮橋上與蜀兵接戰。司馬懿等引兵殺到，蜀兵退去。懿燒斷浮橋，據住北岸。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	且說魏兵在祁山攻打蜀寨，聽知司馬懿大敗，失了渭南營寨，軍心慌亂；急退時，四面蜀兵衝殺將來，魏兵大敗，十傷八九，死者無數，餘眾奔過渭北逃生。孔明在山上見魏延誘司馬懿入谷，一霎時火光大起，心中甚喜，以爲司馬懿此番必死。不期天降大雨，火不能著，哨馬報說司馬懿父子俱逃去了。孔明歎曰：「謀事在人，成事在天！不可強也。」<span class="jiazhu">知其不可而強爲之，亦欲自盡其人事耳。若竟諉之天，而不爲之謀，豈昭烈託孤之意哉！</span>後人有詩歎曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	谷口風狂烈焰飄，何期驟雨降青霄。<br/>
	武侯妙計如能就，安得山河屬晉朝？
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說司馬懿在渭北寨內傳令曰：「渭南寨柵今已失了。諸將如再言出戰者斬。」<span class="jiazhu">只是不要出頭好。</span>眾將聽令，據守不出。郭淮入告曰：「近日孔明引兵巡哨，必將擇地安營。」懿曰：「孔明若出武功，依山而東，我等皆危矣！若出渭南，西止五丈原，方無事也。」<span class="jiazhu">此是欺人之語。明知孔明必屯五丈原，故詐爲此言，以安眾心耳。</span>令人探之，回報果屯五丈原。司馬懿以守加額曰：「大魏皇帝之洪福也！」<span class="jiazhu">老兒油嘴。</span>遂令諸將：「堅守勿出，彼久必自變。」
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	且說孔明自引一軍屯於五丈原，累令人搦戰，魏兵只不出。孔明乃取巾幗并婦人縞素之服，盛於大盒之內，修書一封，遣人送至魏寨。<span class="jiazhu">既送巾幗，又送縞服，不唯是婦人，又是寡婦矣。</span>諸將不敢隱蔽，引來使入見司馬懿。懿對眾啟盒視之。內有巾幗婦人之衣并書一封。懿拆視其書，略曰：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	仲達既爲大將，統領中原之眾，不思披堅執銳以決雌雄，乃甘窟守土巢，謹避刀箭，與婦人又何異哉！今遣人送巾幗素衣至，如不出戰，可再拜而受之；倘恥心未泯，猶有男子胸襟，早與批回，依期赴敵。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	司馬懿看畢，心中大怒，乃佯笑曰：「孔明視我爲婦人耶？」即受之，<span class="jiazhu">此時虧他耐得，便是今日婦人，亦不自己爲婦人，而耐男子之氣也。</span>令重待來使。懿問曰：「孔明寢食及事之煩簡若何？」使者曰：「丞相夙興夜寐，罰二十以上者親覽焉。所啖之食，日不過數升。」懿顧謂諸將曰：「孔明食少事煩，其能久乎？」<span class="jiazhu">更無別策，只好咒他死。卻不想受了他巾幗女衣，是竟爲孔明之婦矣，若咒死了他，則是真正寡婦也。</span>使者辭去，回到五丈原，見了孔明，具說：「司馬懿受了巾幗女衣，看了書劄，并不嗔怒，只問丞相寢食及事之煩簡，絕不提起軍旅之事。某如此應付，彼言：『食少事煩，豈能長久？』」孔明歎曰：「彼深知我也！」<span class="jiazhu">武侯亦自料其不久於人世也。</span>主簿楊顒諫曰：「某見丞相常自校簿書，竊以爲不必。夫爲治有體，上下不可相侵。譬之治家之道，必使僕執耕，婢典爨，私業無曠，所求皆足，其家主從容自在，高枕飲食而已。若皆身親其事，將形疲神困，終無一成。豈其智之不如婢僕哉？失爲家主之道也。是故古人稱：坐而論道，謂之三公；作而行之，謂之士大夫。昔丙吉憂牛喘，而不問橫道死人；陳平不知錢谷之數，曰：『自有主者。』<span class="jiazhu">陳平、丙吉當國家無事之時，豈可與武侯一例論乎？</span>今丞相親理細事，汗流終日，豈不勞乎？司馬懿之言，真至言也。」孔明泣曰：「吾非不知。但受先帝託孤之重，惟恐他人不似我盡心也。」<span class="jiazhu">正是鞠躬盡瘁之意。</span>眾皆垂淚。自此孔明自覺神思不寧。諸將因此未敢進兵。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	卻說魏將皆知孔明以巾幗女衣辱司馬懿，懿受之不戰。眾將不忿，入帳告曰：「我等皆大國名將，安忍受蜀人如此之辱！即請出戰，以決雌雄。」<span class="jiazhu">主將已是雌了，眾人雄出甚麼來？</span>懿曰：「吾非不敢出戰而甘心受辱也。奈天子明詔，令堅守勿動。今若輕出，有違君命矣。」<span class="jiazhu">老兒油嘴，何不云「將在外，君命有所不受」乎？</span>眾將俱忿怒不平。懿曰：「汝等既要出戰，待我奏准天子，同力赴敵，何如？」<span class="jiazhu">渾身是解說。</span>眾皆允諾。懿乃寫表遣使，直至合淝軍前，奏聞魏主曹睿。睿拆表覽之。表略曰：
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
	臣才薄任重，伏蒙明旨，令臣堅守不戰，以待蜀人之自敝。奈今諸葛亮遺臣以巾幗，待臣如婦人，恥辱至甚。臣謹先達聖聰，旦夕將效死一戰，以報朝廷之恩，以雪三軍之恥。臣不勝激切之至！<span class="jiazhu">純是假語。</span>
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	睿覽訖，乃謂多官曰：「司馬懿堅守不出，今何故又上表求戰？」衛尉辛毗曰：「司馬懿本無戰心，必因諸葛亮恥辱，眾將忿怒之故，特上此表，欲更乞明旨，以遏諸將之心耳。」<span class="jiazhu">辛毗猜破仲達之詐。</span>睿然其言，即令辛毗持節至渭北寨傳諭，令勿出戰。司馬懿接詔入帳，辛毗宣諭曰：「如再有敢言出戰者，即以違旨論。」<span class="jiazhu">此時不獨司馬懿爲婦人，曹睿亦爲婦人矣。</span>眾將只得奉詔。懿暗謂辛毗曰：「公真知我心也！」於是令軍中傳說：「魏主命辛毗持節，傳諭司馬懿勿得出戰。」蜀將聞知此事，報與孔明。孔明笑曰：「此乃司馬懿安三軍知法也。」<span class="jiazhu">此法瞞不得辛毗，怎瞞得武侯耶！</span>姜維曰：「丞相何以知之？」孔明曰：「彼本無戰心；所以請戰者，以示武於眾耳。豈不聞：『將在外，君命有所不受。』安有千里而請戰者乎？<span class="jiazhu">若必請詔而後戰，則上方谷之兵，何以不聞奉詔而出也？</span>此乃司馬懿因將士忿怒，故借曹睿之意，以制眾人。今又播傳此言，欲懈我軍心也。」<span class="jiazhu">若蜀兵懈惰，懿必復出矣。</span>
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	正論間，忽報費禕到。孔明請入問之，禕曰：「魏主曹睿聞東吳三路進兵，乃自引大軍至合淝，令滿寵、田豫、劉邵分兵三路迎敵。滿寵設計盡燒東吳糧草戰具，吳兵多病。陸遜上表於吳王，約會前後夾攻，不意齎表人中途被魏兵所獲，因此機關洩漏，吳兵無功而退。」孔明聽知此信，長嘆一聲，不覺昏倒於地。<span class="jiazhu">謀事在人，成事在天，於此愈信。</span>眾將急救，半晌方蘇。孔明歎曰：「吾心昏亂，舊病復發，恐不能生矣！」是夜，孔明扶病出帳，仰觀天文，十分驚慌，入帳謂姜維曰：「吾命在旦夕！」維曰：「丞相何出此言？」孔明曰：「吾見三台星中，客星倍明，主星幽暗，相輔列曜，其光昏暗。天象如此，吾命可知。」<span class="jiazhu">但觀前日之雨，不必更觀今日之星矣。</span>維曰：「天象雖則如此，丞相何不用祈禳之法挽回之？」孔明曰：「吾素諳祈禳之法，但未知天意若何。汝可引甲士四十九人，各執皂旗，穿皂衣，環繞帳外；我自於帳中祈禳北斗。若七日內主燈不滅，吾壽可增一紀；如燈滅，吾必死矣。閒雜人等，休教放入。凡一應需用之物，只令二小童搬運。」<span class="jiazhu">此等禳星法是真本事，不似今日道士禳星，是騙齋供吃也。</span>姜維領命，自去準備。時值八月中秋，是夜銀河耿耿，玉露零零，旌旗不動，刁鬥無聲。<span class="jiazhu">寫軍中秋夜，與子美「暮上河陽橋」之詩相仿佛。</span>姜維在帳外引四十九人守護。孔明自於帳中設香花祭物，地上分佈七盞大燈，外布四十九盞小燈，內安本命燈一盞。<span class="jiazhu">上方谷只有七盞燈，此處又添出無數小燈，燈與燈前後相應。</span>孔明拜祝曰：「亮生於亂世，甘老林泉，承昭烈皇帝三顧之恩，託孤之重，不敢不竭犬馬之勞，誓討國賊。不意將星欲墜，陽壽將終。謹書尺素，上告穹蒼：伏望天慈，俯垂鑒聽，曲延臣算，使得上報君恩，下救民命，克復舊物，永延漢祀。非敢妄祈，實由情切。」<span class="jiazhu">是非爲己請命，而爲漢請命也。</span>拜祝畢，就帳中俯伏待旦。<span class="jiazhu">不像今之伏壇道士，本無誠心，一味妝模做樣也。</span>次日，扶病理事，吐血不止，日則計議軍機，夜則步罡踏鬥。<span class="jiazhu">一發食少事煩。</span>
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	卻說司馬懿在營中堅守，忽一夜仰觀天文，大喜，謂夏侯霸曰：「吾見將星失位，孔明必然有病，不久便死。<span class="jiazhu">幸災樂禍，只緣無可奈何耳。</span>你可引一千軍去五丈原哨探。若蜀人攘亂不出接戰，孔明必然患病矣。吾當乘勢擊之。」<span class="jiazhu">此時何不奉天子詔？</span>霸引兵而去。孔明在帳中祈禳已及六夜，見主燈明亮，興中甚喜。姜維入帳，正見孔明披髮仗劍，踏罡步鬥，壓鎮將星。忽聽得寨外吶喊，方欲令人出問，魏延飛步入告曰：「魏兵至矣！」延腳步急，竟將主燈撲滅。<span class="jiazhu">谷中之火爲大雨所撲滅，帳中之火爲魏延所撲滅，前後乃相映。</span>孔明棄劍而歎曰：「死生有命，不可得而禳也！」<span class="jiazhu">毛原是禳不得，可破愚知之見。</span>魏延惶恐，伏地請罪；姜維忿怒，拔劍欲殺魏延。正是：
</p>
<p class="margin2" id="p27"><a class="gg-link" href="#p27" onclick="return changeColor(this);"></a>
	萬事不由人做主，一心難與命爭衡。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	未知魏延性命如何，且看下文分解。
</p>
</div></body></html>