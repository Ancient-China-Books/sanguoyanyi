<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第七十回　猛張飛智取瓦口隘　老黃忠計奪天蕩山</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu5">
	第七十回　猛張飛智取瓦口隘
	老黃忠計奪天蕩山
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	數回之前，方寫關公飲酒，此處又接寫翼德飲酒。單刀赴會之飲，是飲他人之酒；瓦口寨前之飲，是飲自己之酒。關公之飲酒是膽，翼德之飲酒是智；關公之飲酒是豪，翼德之飲酒是巧。夫以膽而飲，飲又可以壯膽；以豪而飲，飲又可以助豪。若欲以酒而行其巧與智則難矣。膽與豪，則與酒相近者也；巧與智，是不與酒相近者也。不與酒相近，而卒能於酒中用之，則飲如張公更不可及。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	張郃草草用兵，誤以張飛之用兵爲草草耳。乃合之驕，方視之如草；而飛之智，則又以草爲人。始知其醉之非真醉也。若使醉爲真醉，則真張飛無異草張飛；惟醉非真醉，故草張飛能賺真張郃，而真張郃反似草張飛耳。今日以醉取瓦口之張飛，大非昔日以醉失徐州之張飛，是前後竟有兩張飛也。而今日賺張郃之張飛，即前日賺嚴顏之張飛，是前後原無兩張飛也。乃其賺嚴顏者，林木前後，張飛有兩；賺張郃者，寨門內外，張飛又有兩。疑鬼疑神，幾有同於左慈身外身也者，張公其酒中之仙乎？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
<span class="shu-ming">詩</span>稱：「方叔元老。」<span class="shu-ming">易．系</span>：「師貞丈人。」將之貴用老成人也明矣。然用老而以少者佐之，尤不若以老佐老之爲妙也。有馬首欲東之欒黶，則先軫不能行其意；有仡仡勇夫之三帥，則蹇叔不能用其謀。黃忠之請嚴顏爲副，有以哉！
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	兵有貴於誘敵者，彼以我爲莽，而我即誘之以粗疏；彼以我爲老，而我即誘之以怯弱是也。然有誘兵居其前，必更有奇兵繞其後而後勝，如翼德、漢升皆以小路取關之背，斯則其兵之奇者矣。故無誘不能用奇，而無奇亦不可用誘。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	卻說張郃部兵三萬，分爲三寨，各傍山險：一名岩渠寨，一名蒙頭寨。一名蕩石寨。當日張郃於三寨中，各分軍一半去取巴西，留一半守寨。早有探馬報到巴西，說張郃引兵來了。張飛急喚雷同商議。銅曰：「閬中地惡山險，可以埋伏。將軍引兵出戰，我出奇兵相助，郃可擒矣。」<span class="jiazhu">彼分三寨，我分兩路，以兩對三，將名雷同，用軍卻不雷同。</span>張飛撥精兵五千與雷同去訖。飛自引兵一萬，離閬中三十里，與張郃兵相遇。兩軍擺開，張飛出馬，單搦張郃。郃挺槍縱馬而出。<span class="jiazhu">張與張同，槍與槍同，副將名雷同，主將亦是雷同。</span>戰到二十餘合，郃後軍忽然喊起：原來望見山背後，有蜀兵旗幡，故此擾亂。<span class="jiazhu">雷同伏兵，先用虛寫。</span>張郃不敢戀戰，撥馬回走。張飛從後掩殺。前面雷同又引兵殺出。兩下夾攻，郃兵大敗。張飛、雷同連夜追襲，直趕到岩渠山。張郃仍舊分兵守住三寨，多置擂木炮石，堅守不戰。張飛離岩渠十里下寨，次日引兵搦戰。合在山上大吹大擂飲酒，并不下山。<span class="jiazhu">將寫張飛飲酒，先寫張郃飲酒。</span>張飛令軍士大罵，郃只不出。飛只得還營。次日，雷同又去山下搦戰，合又不出。雷同驅軍士上山，山上擂木炮石打將下來。雷同急退。蕩石、蒙頭兩寨兵出，殺敗雷同。次日，張飛又去搦戰，張郃又不出。飛使軍人百般穢罵，郃在山上亦罵。<span class="jiazhu">彼亦罵，此亦罵，不是相殺，竟是鬥口。</span>張飛尋思，無計可施。相拒五十餘日，飛就在山前紮住大寨，每日飲酒飲至大醉，坐於山前辱罵。<span class="jiazhu">彼飲酒，此亦飲酒，不是相殺，竟是較量。</span>玄德差人犒軍，見張飛終日飲酒，使者回報玄德。玄德大驚，忙來問孔明。孔明笑曰：「原來如此！軍前恐無好酒；成都佳釀極多，可將五十甕作三車裝，送到軍前與張將軍飲。」<span class="jiazhu">不是知趣，卻是知機。○管公明談<span class="shu-ming">易</span>，清酒三升；張翼德破敵，美酒五十甕。</span>玄德曰：「吾弟自來飲酒失事，軍師何故反送酒與他？」孔明笑曰：「主公與翼德做了許多年兄弟，還不知其爲人耶？翼德自來剛強，然前於收川之時，義釋嚴顏，此非勇夫所爲也。<span class="jiazhu">又將六十一回中事一提。</span>今與張郃相拒五十餘日，酒醉之後，便坐山前辱罵，傍若無人：此非貪杯，乃敗張郃之計耳。」<span class="jiazhu">在徐州時是真醉，在巴西時是假醉；玄德但知其真，孔明卻知其假。</span>玄德曰：「雖然如此，未可託大。可使魏延助之。」孔明令魏延解酒赴軍前，車上各插黃旗，大書「軍前公用美酒」。<span class="jiazhu">絕妙酒旗。</span>魏延領命，解酒到寨中，見張飛，傳說主公賜酒。飛拜受訖，分付魏延、雷同各引一枝人馬，爲左右翼；只看軍中紅旗起，便各進兵。<span class="jiazhu">絕妙酒令。</span>教將酒擺列帳下，令軍士大開旗鼓而飲。有細作報上山來，張郃自來山頂觀望，見張飛坐於帳下飲酒，令二小卒於面前相撲爲戲。<span class="jiazhu">絕妙下酒物。</span>郃曰：「張飛欺我太甚！」傳令今夜下山劫飛寨，令蒙頭、蕩石二寨皆出，爲左右援。當夜張郃乘著月色微明，引軍從山側而下，徑到寨前。遙望張飛大明燈燭，正在帳中飲酒。<span class="jiazhu">閱至此，只道張飛親自誘敵。</span>張郃當先大喊一聲，山頭擂鼓爲助，直殺入中軍。但見張飛端坐不動。張郃驟馬到面前，一槍刺倒，<span class="jiazhu">閱至此爲張飛一嚇，爲張郃一喜。</span>卻是一個草人。<span class="jiazhu">賺嚴顏的假張飛是活張飛，賺張郃的張飛卻是死張飛。</span>急勒馬回時，帳後連珠炮起。一將當先，攔住去路，睜圓環眼，聲如巨雷：乃張飛也。<span class="jiazhu">前遙見張飛飲酒，又近見張飛端坐，又刺倒張飛在地，此處又忽然走出一個張飛，就似孫行者，者行孫也。</span>挺矛躍馬，直取張郃。兩將在火光中，戰到三五十合。張郃只盼兩寨來救，誰知兩寨救兵，已被魏延，雷同兩將殺退，就勢奪了二寨。張郃不見救兵至，正沒奈何，又見山上火起，已被張飛後軍奪了寨柵。張郃三寨俱失，<span class="jiazhu">三寨之火，只用虛寫。</span>只得奔瓦口關去了。張飛大獲勝捷，<span class="jiazhu">美酒五十甕，當於此時飲之。</span>報入成都。玄德大喜，方知翼德飲酒是計，只要誘張郃下山。<span class="jiazhu">方知醉張飛卻是醒張飛。</span>
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說張郃大敗，退守瓦口關，三萬軍已折了二萬，遣人問曹洪求救。洪大怒曰：「汝不聽吾言，強要進兵，失了緊要隘口，卻又來求救！」遂不肯發兵，使人催督張郃出戰。合心慌，<span class="jiazhu">前日開大口，今日也心慌，恐應管公明之數。</span>只得定計，分兩軍去關口前山僻埋伏，分付曰：「我詐敗，張飛必然趕來，汝等就截其歸路。」當日張郃引軍前進，正遇雷同。戰不數合，張郃敗走，雷同趕來。兩軍齊出，截斷回路。張郃復回，刺雷同於馬下。<span class="jiazhu">前次刺的是假張飛，今次刺的是真雷同。</span>敗軍回報張飛，飛自來與張郃挑戰。郃又詐敗，張飛不趕。<span class="jiazhu">妙。</span>郃又回戰，不數合又敗走。張飛知是計，收軍回寨，<span class="jiazhu">飲酒後愈覺細膩，想是酒量比前更進。</span>與魏延商議曰：「張郃用埋伏計殺了雷同，又要賺吾，何不將計就計？」<span class="jiazhu">以翼德而知人之計，已奇；又能將人之計就已之計，更奇。</span>延問曰：「如何？」飛曰：「我明日先引一軍前往，汝卻引精兵於後，待伏兵出，汝可分兵擊之。用車十餘乘，各藏柴草，塞住小路，放火燒之。<span class="jiazhu">前既用草人，此又用草車，善於驅使草木。</span>吾乘勢擒張郃，與雷同報仇。」魏延領計。次日，張飛引兵前進。張郃兵又至，與張飛交鋒。戰到十合，合又詐敗。張飛引馬步軍趕來，<span class="jiazhu">前妙在不趕，今又妙在趕。</span>郃且戰且走。引張飛過山峪口，合將後軍爲前，復紮住營，與飛又戰，指望兩彪伏兵出，要圍困張飛。不想伏兵卻被魏延精兵到，趕入峪口，將車輛截住山路，放火燒車，山谷草木皆著，煙迷其徑，兵不得出。<span class="jiazhu">前張魯兵敗是霧鎖，今張郃兵敗是煙迷。</span>張飛只顧引軍衝突，張郃大敗，死命殺開條路，走上瓦口關，收聚敗兵，堅守不出。張飛和魏延連日攻打關隘不下。飛見不濟事，把軍退二十里，卻和魏延引數十騎，自來兩邊哨探小路。忽見男女數人，各背小包，於山僻路攀藤附葛而走。飛於馬上用鞭指與魏延曰：「奪瓦口關，只在這幾個百姓身上。」<span class="jiazhu">其言幻絕，匪夷所思。</span>便喚軍士分付：「休要驚恐他，好生喚那幾個百姓過來。」軍士連忙喚到馬前。飛用好言以安其心，<span class="jiazhu">一步細膩一步，翼德何嘗莽來。</span>問其何來。百姓告曰：「某等皆漢中居民，今欲還鄉。聽知大軍廝殺，塞閉閬中官道；今過蒼溪，從梓潼山檜釿川入漢中，還家去。」飛曰：「這條路取瓦口關遠近若何？」百姓曰：「從梓潼山小路，卻是瓦口關背後。」飛大喜，帶百姓入寨中，與了酒食；分付魏延：「引兵扣關攻打，我親自引輕騎出梓潼山攻關後。」便令百姓引路，選輕騎五百，從小路而進。<span class="jiazhu">捉得幾個鄉導官。</span>
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說張郃爲救軍不到，心中正悶。人報魏延在關下攻打。張郃披掛上馬，卻待下山，忽報：「關後四五路火起，不知何處兵來。」<span class="jiazhu">如亞夫將軍從天而降。</span>郃自領兵來迎。旗開處早見張飛。合大驚，急往小路而走。馬不堪行。後面張飛追趕甚急，合棄馬，上山尋徑而逃，方得走脫。<span class="jiazhu">前則「踴躍用兵」，今則「爰喪其馬」矣。</span>隨行只有十餘人。步行入南鄭，見曹洪。洪見張郃只剩下十餘人，大怒曰：「吾教汝休去，汝取下文狀要去；今日折盡大兵，尚不自死，還來做甚！」喝令左右推出斬之。<span class="jiazhu">前以張飛爲小兒，今卻被小兒騙了。</span>行軍司馬郭淮諫曰：「三軍易得，一將難求。張郃雖然有罪，乃魏王所深愛者也，不可便誅。可再與五千兵，徑取葭萌關，牽動其各處之兵，漢中自安矣。<span class="jiazhu">前張魯使馬超取葭萌關，在玄德背後；今郭淮使張郃取葭萌，亦在翼德背後。</span>如不成功，二罪俱罰。」曹洪從之，又與兵五千，教張郃取葭萌關。郃領命而去。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說葭萌關守將孟達、霍峻，知張郃兵來。霍峻只要堅守；孟達定要迎敵，引軍下關與張郃交鋒，大敗而回。<span class="jiazhu">先寫孟達之敗，以反襯黃忠之勝；先寫孟達之真敗，以正襯黃忠之假敗。</span>霍峻急申文書到成都。玄德聞知，請軍師商議。孔明聚眾將於堂上，問曰：「今葭萌關緊急，必須閬中取翼德，方可退張郃也。」法正曰：「今翼德兵屯瓦口，鎮守閬中，亦是緊要之地，不可取回。帳中諸將內選一人去破張郃。」孔明笑曰：「張郃乃魏之名將，非等閒可及。除非翼德，無人可當。」<span class="jiazhu">慣用激將之法。</span>忽一人厲聲而出曰：「軍師何輕視眾人耶？吾雖不才，願斬張郃首級，獻於麾下。」眾視之，乃老將黃忠也。<span class="jiazhu">激出一個老的來。</span>孔明曰：「漢升雖勇，爭奈年老，恐非張郃對手。」<span class="jiazhu">索性竭力一激。</span>忠聽了，白髮倒豎而言曰：「某雖老，兩臂尚開三石之弓，渾身還有千斤之力：豈不足敵張郃匹夫耶！」孔明曰：「將軍年近七十，如何不老？」<span class="jiazhu">妙在只是反激。</span>忠趨步下堂，取架上大刀，輪動如飛；壁上硬弓，連拽折兩張。<span class="jiazhu">廉將軍不獨善飯。</span>孔明曰：「將軍要去，誰爲副將？」忠曰：「老將嚴顏，可同我去。<span class="jiazhu">老的又請出一個老的來。○黃忠請嚴顏爲副，大有意思。</span>但有疏虞，先納下這白頭。」玄德大喜，即時令嚴顏、黃忠去與張郃交戰。趙雲諫曰：「今張郃親犯葭萌關，軍師休爲兒戲。若葭萌一失，益州危矣。何故以二老將當此大敵乎？」<span class="jiazhu">玄德不知張飛，子龍亦不知黃忠；一則疑其莽，二則慮其老。</span>孔明曰：「汝以二人老邁，不能成事，吾料漢中必於此二人手內可得。」趙雲等各各哂笑而退。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說黃忠、嚴顏到關上，孟達、霍峻見了，心中亦笑孔明欠調度：「是這般緊要去處，如何只教兩個老的來？」<span class="jiazhu">有子龍笑之，又有孟達、霍峻笑之，愈顯下文得勝之奇。</span>黃忠謂嚴顏曰：「你可見諸人動靜麼？他笑我二人年老，今可建奇功，以服眾心。」<span class="jiazhu">老將又激老將。</span>嚴顏曰：「願聽將軍之令。」兩個商議定了。黃忠引軍下關，與張郃對陣。張郃出馬，見了黃忠，笑曰：「你許大年紀，猶不識羞，尚欲出戰耶！」<span class="jiazhu">前欺張飛爲小兒，以爲小兒則欺之；以爲老夫則又欺之。既欺小又欺老，安得不敗。</span>忠怒曰：「豎子欺吾年老！吾手中寶刀卻不老！」<span class="jiazhu">妙語。</span>遂拍馬向前與郃決戰。二馬相交，約戰二十餘合，忽然背後喊聲起：原來是嚴顏從小路抄在張郃軍後。兩軍夾攻，張郃大敗。<span class="jiazhu">嚴顏虛寫，來得突兀。○此即前兩個商議之計，妙在前不明寫，此方寫明。</span>連夜趕去，張郃兵退八九十里。黃忠、嚴顏收兵入寨，俱各按兵不動。曹洪聽知張郃輸了一陣，又欲見罪。郭淮曰：「張郃被迫，必投西蜀；今可遣將助之，就如監臨，使不生外心。」<span class="jiazhu">郭淮亦善於將將。</span>曹洪從之，即遣夏侯惇之姪夏侯尚并降將韓玄之弟韓浩，二人引五千兵，前來助戰。二將即時起行。到張郃寨中，問及軍情，郃言：「老將黃忠，甚是英雄，更有嚴顏相助，不可輕敵。」<span class="jiazhu">此時卻讓他一分。</span>韓浩曰：「我在長沙，知此老賊利害。他和魏延獻了城池，害吾親兄，今既相遇，必當報仇！」<span class="jiazhu">照應五十三回中事。</span>遂與夏侯尚引新軍離寨前進。原來黃忠連日哨探，已知路徑。嚴顏曰：「此去有山，名天蕩山，山中乃是曹操屯糧積草之地。若取得那個去處，斷其糧草，漢中可得也。」<span class="jiazhu">亦是老謀深算。</span>忠曰：「將軍之言，正合吾意。可與吾如此如此。」嚴顏依計，自領一枝軍去了。<span class="jiazhu">妙在此處不敘明，留待後見。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說黃忠聽知夏侯尚、韓浩來，遂引軍馬出營。韓浩在陣前，大罵黃忠：「無義老賊！」拍馬挺槍，來取黃忠。夏侯尚便出夾攻。黃忠力戰二將，各鬥十餘合，黃忠敗走。二將趕二十餘里，奪了黃忠寨。忠又草創一營。次日，夏侯尚、韓浩趕來，忠又出陣，戰數合又敗走。<span class="jiazhu">讀者至此，試掩卷猜之，真乎？假乎？</span>二將又趕二十餘里，奪了黃忠營寨，喚張郃守後寨。合來前寨諫曰：「黃忠連退二日，於中必有詭計。」夏侯尚叱張郃曰：「你如此膽怯，可知屢次戰敗！今再休多言，看吾二人建功！」<span class="jiazhu">前是曹洪把細，張郃粗莽；今又是張郃把細，夏侯尚粗莽。</span>張郃羞赧而退。次日，二將又戰，黃忠又敗，退二十里；二將迤邐趕上。次日，二將兵出，黃忠望風而走，連敗數陣，<span class="jiazhu">省筆。</span>直退在關上。二將扣關下寨，黃忠堅守不出。孟達暗暗發書，申報玄德，說：「黃忠連輸數陣，現今退在關上。」玄德慌問孔明。孔明曰：「此乃老將驕兵之計也。」<span class="jiazhu">翼德詐醉知之，黃忠詐敗則又知之，孔明可謂知人。</span>趙雲等不信。玄德差劉封來關上接應黃忠。忠與封相見，問劉封曰：「小將軍來助戰何意？」封曰：「父親得知將軍數敗，故差某來。」忠笑曰：「此老夫驕兵之計也。<span class="jiazhu">與孔明如出一口。</span>看今夜一陣，可盡復諸營，奪其糧食馬匹。此是借寨與彼屯輜重耳。<span class="jiazhu">以空寨換實寨，大得便宜。</span>今夜留霍峻守關，孟將軍可與我搬糧草奪馬匹，小將軍看我破敵！」<span class="jiazhu">拿得定，算得到，寫黃忠的是妙人。</span>是夜三更，忠引五千軍，開關直下。原來夏侯尚、韓浩二將，連日見關上不出，盡皆懈怠；被黃忠破寨直入，人不及甲，馬不及鞍，二將各自逃命而走，軍馬自相踐踏，死者無數。比及天明，連奪三寨。寨中丟下軍器鞍馬無數，盡教孟達搬運入關。黃忠催軍馬隨後而進，劉封曰：「軍士力困，可以暫歇。」忠曰：「不入虎穴，焉得虎子？」策馬先進。<span class="jiazhu">寶刀不老，黃忠亦不老。</span>士卒皆努力向前。張郃軍兵，反被自家敗兵衝動，都屯紮不住，望後而走，盡棄了許多寨柵，直奔至漢水傍。張郃尋見夏侯尚、韓浩議曰：「此天蕩山，乃糧草之所；更接米倉山，亦屯糧之地：是漢中軍士養命之源。倘若疏失，是無漢中也。當思所以保之。」<span class="jiazhu">魏延送酒，張郃護米，前後相映成趣。</span>夏侯尚曰：「米倉山有吾叔夏侯淵分兵守護，那裏正接定軍山，不必憂慮。<span class="jiazhu">誰知可慮正在此。</span>天蕩山有吾兄夏侯德鎮守，我等宜往投之，就保此山。」於是張郃與二將連夜投天蕩山來，見夏侯德，具言前事。夏侯德曰：「吾此處屯十萬兵，你可引去，復取原寨。」郃曰：「只宜堅守、不可妄動。」忽聽山前金鼓大震，人報黃忠兵到。夏侯德大笑曰：「老賊不諳兵法，只恃勇耳！」<span class="jiazhu">孰知不專恃壯力，實有老謀。</span>郃曰：「黃忠有謀，非止勇也。」<span class="jiazhu">已領略過矣。</span>德曰：「川兵遠涉而來，連日疲困，更兼深入戰境，此無謀也。」郃曰：「亦不可輕敵，且宜堅守。」韓浩曰：「願借精兵三千擊之，當無不克。」德遂分兵與浩下山，黃忠整兵來迎。劉封諫曰：「日已西沉矣，軍皆遠來勞困，且宜暫息。」<span class="jiazhu">少年倒似老人。</span>忠笑曰：「不然。此天賜奇功，不取是逆天也。」言畢，鼓噪大進。韓浩引兵來戰。黃忠揮刀直取浩，只一合，斬浩於馬下。<span class="jiazhu">入虎穴，得虎子矣。</span>蜀兵大喊，殺上山來。張郃、夏侯尚急引軍來迎。忽聽山后大喊，火光沖天而起，上下通紅。夏侯德提兵來救火時，正遇老將嚴顏，手起刀落，斬夏侯德於馬下。<span class="jiazhu">張飛襲瓦口關後，卻用明寫；嚴顏襲天蕩山后，卻用暗寫。</span>原來黃忠預先使嚴顏引軍埋伏於山僻去處，只等黃忠軍到，卻來放火，柴草堆上一齊點著，烈焰飛騰，照耀山谷。<span class="jiazhu">此處方纔敘明。</span>嚴顏既斬夏侯德，從山后殺來。張郃、夏侯尚前後不能相顧，只得棄天蕩山，望定軍山投奔夏侯淵去了。<span class="jiazhu">失了兩個隘口。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	黃忠、嚴顏守住天蕩山，捷音飛報成都。玄德聞之，聚眾將慶喜。法正曰：「昔曹操降張魯，定漢中，不因此勢以圖巴、蜀，乃留夏侯淵、張郃二將屯守，而自引大軍北還：此失計也。今張郃新敗，天蕩失守，主公若乘此時舉大兵親往征之，漢中可定也。既定漢中，然後練兵積粟，觀釁伺隙，進可討賊，退可自守。此天與之時，不可失也。」<span class="jiazhu">爲人和亦得天時，可乘此以取地利。</span>玄德、孔明皆深然之。遂傳令趙雲、張飛爲先鋒，玄德與孔明親自引兵十萬，擇日圖漢中；傳檄各處，嚴加提防。時建安二十三年秋七月吉日。玄德大軍出葭萌關下營，召黃忠、嚴顏到寨，厚賞之。玄德曰：「人皆言將軍老矣，惟軍師獨知將軍之能。今果立奇功。但今漢中定軍山，乃南鄭保障，糧草積聚之所；若得定軍山，陽平一路，無足憂矣。將軍還敢取定軍山否？」黃忠慨然應諾，便要領兵前去。孔明急止之曰：「老將軍雖然英勇，然夏侯淵非張郃之比也。<span class="jiazhu">又用反激法。</span>淵深通韜略，善曉兵機，曹操倚之爲西涼藩蔽：先曾屯兵長安，拒馬孟起；<span class="jiazhu">照應五十八回中事。</span>今又屯兵漢中。操不託他人而獨託淵者，以淵有將才也。今將軍雖勝張郃，未卜能勝夏侯淵。吾欲酌量著一人去荊州，替回關將軍來，方可敵之。」<span class="jiazhu">前借張飛激他，今天借關公激他。</span>忠奮然答曰：「昔廉頗年八十，尚食斗米、肉十斤，諸侯畏其勇，不敢侵犯趙界，何況黃忠未及七十乎？<span class="jiazhu">若如此說，則公尚是年少。</span>軍師言吾老，吾今并不用副將，只將本部兵三千人去，立斬夏侯淵首級，納於麾下。」孔明再三不容。<span class="jiazhu">到底只是反激，甚妙。</span>黃忠只是要去。孔明曰：「既將軍要去，吾使一人爲監軍同去，若何？」正是：
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	請將須行激將法，少年不若老年人。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	未知其人是誰，且看下文分解。
</p>
</div></body></html>