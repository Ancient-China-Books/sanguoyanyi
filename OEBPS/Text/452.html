<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第七十六回　徐公明大戰沔水　關雲長敗走麥城</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第七十六回　徐公明大戰沔水
	關雲長敗走麥城
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	徐晃聲東擊西，此沒彼現，只一員正將，兩員副將，寫來似有千軍萬馬之勢，可謂用兵之能者矣。晃之戰沔水，與張遼之戰合淝，仿佛相類。兩人皆有大將才，故關公與之友善。然遼能救公於患難之中，晃獨窮公於患難之際，則晃之爲人殆遜於遼雲。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	田單之克復齊城也，因騎劫焚城外之骨；關公之不得復荊州也，以呂蒙能撫城中之民：此則其事之相反者也。張良之以楚歌散楚兵也，欲使楚人之去；呂蒙之以荊州兵召荊兵也，欲使荊人之來：此則其事之相類而相反者矣。關公用陽，而呂蒙用陰；關公用剛，而呂蒙用柔。其存恤將士之家，重待使命之辱，極加厚處，正是極奸猾處。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	呂蒙之算傅士仁，與傅士仁之算糜芳，同一機謀也。蒙恐士仁之志未堅，招糜芳，則士仁無二心矣。士仁恐糜芳之意未決，殺使者，則糜芳無歸路矣。孫權之策荊州，與曹操之策樊城，各一機謀也。吳致魏書而囑魏勿泄，恐關公知之而回救，則荊州之襲未穩矣；魏得吳書而故令公知，使荊兵知之而欲歸，則樊城之圍自解矣。或同或異，俱極機謀之巧。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	或謂關公之走麥城，與前之屯土山無異也。何以前不拒張遼之說，而後獨拒諸葛瑾之言？曰：公固降漢不降曹者也，操非借漢之名以招之，終不能致之者也。公但知有漢，不知有曹；不知有曹，又何知有孫。然則其守麥城之心，猶然守土山之心耳。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	劉封之不發救兵，孟達實教之。然則劉封之罪，其將視孟達而未減乎？曰：是不然。達故蜀之降將，劉璋可背，則關公何不可背？我無責焉耳。若劉封則漢中王之養子也，王與關公爲一體，負關公則是負王。負關公猶可言也，負漢中王不可言也。此不得爲劉封恕。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說糜芳聞荊州有失，正無計可施。忽報公安守將傅士仁至，芳忙接入城，問其事故。士仁曰：「吾非不忠。勢危力困，不能支持，我今已降東吳。將軍亦不如早降。」芳曰：「吾等受漢中王厚恩，安忍背之？」<span class="jiazhu">此人尚有良心。</span>士仁曰：「關公去日，痛恨吾二人；倘一日得勝而回，必無輕恕。公細察之。」芳曰：「吾兄弟久事漢中王，豈可一朝相背？」<span class="jiazhu">不忍背玄德，又不忍背糜竺。</span>正猶豫間，忽報關公遣使至，接入廳上。使者曰：「關公軍中缺糧，特來南郡、公安二處，取白米十萬石，令二將軍星夜解去軍前交割。如遲立斬。」<span class="jiazhu">分明是一道催批，催入東吳。</span>芳大驚，顧謂傅士仁曰：「今荊州已被東吳所取，此糧怎得過去？」士仁厲聲曰：「不必多疑！」遂拔劍斬來使於堂上。<span class="jiazhu">二人之罪，糜芳從末減。</span>芳驚曰：「公如何？」士仁曰：「關公此意，正要斬我二人。我等安可束手受死？公今不早降東吳，必被關公所殺。」正說間，忽報呂蒙引兵殺至城下。<span class="jiazhu">又是一道摧批。</span>芳大驚，乃同傅士仁出城投降。<span class="jiazhu">劉璋之妻弟費觀，背姊夫而從玄德；玄德之妻弟糜芳，亦背姊夫而從東吳：兩事相類。</span>蒙大喜，引見孫權。權重賞二人。安民已畢，大犒三軍。<span class="jiazhu">以上按下孫權一邊，以下再敘曹操一邊。</span>
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	時曹操在許都，正與眾謀士議荊州之事，忽報東吳遣使奉書至。操召人，使者呈上書信。操拆視之，書中具言吳兵將襲荊州，求操夾攻雲長。且囑勿洩漏，使雲長有備也。<span class="jiazhu">書在襲荊州之前。此處照應前文。</span>操與眾謀士商議，主簿董昭曰：「今樊城被困，引頸望救，不如令人將書射入樊城，以寬軍心；且使關公知東吳將襲荊州。彼恐荊州有失，必速退兵，卻令徐晃乘勢掩殺，可獲全功。」<span class="jiazhu">東吳囑魏勿泄，魏卻欲泄之，以亂關公之心。各人使乖，各人爲己，兩樣肚腸，一般權詐。</span>操從其謀，一面差人催徐晃急戰；一面親統大兵，徑往洛陽之南陽陵坡駐紮，以救曹仁。<span class="jiazhu">以上按下曹操，以下又敘徐晃。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說徐晃正坐帳中，忽報魏王使至。晃接入問之，使曰：「今魏王引兵，已過洛陽；令將軍急戰關公，以解樊城之困。」正說間，探馬報說：「關平屯兵在偃城，廖化屯兵在四塚：前後一十二個寨柵，連絡不絕。」晃即差副將徐商、呂建假著徐晃旗號，前赴偃城與關平交戰。晃卻自引精兵五百，循沔水去襲偃城之後。<span class="jiazhu">呂蒙襲荊州用假客船，徐晃襲偃城用假旗號。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	且說關平聞徐晃自引兵至，遂提本部兵迎敵。兩陣對圓，關平出馬，與徐商交鋒，只三合，商大敗而走；呂建出戰，五六合亦敗走。平乘勝追殺二十餘里，忽報城中火起。平知中計，急勒兵回救偃城。正遇一彪軍擺開，徐晃立馬在門旗下，高叫曰：「關平賢姪，好不知死！汝荊州已被東吳奪了，猶然在此狂爲！」<span class="jiazhu">故意在軍前說，將以亂眾軍之心。</span>平大怒，縱馬輪刀，直取徐晃；不三四合，三軍喊叫，偃城中火光大起。平不敢戀戰，殺條大路，徑奔四塚寨來。廖化接著。化曰：「人言荊州已被呂蒙襲了，軍心驚慌，如之奈何？」<span class="jiazhu">皆是魏軍散佈此言，卻在廖化口中敘出。</span>平曰：「此必訛言也。軍士再言者斬之！」忽流星馬到，報說：「正北第一屯被徐晃領兵攻打。」<span class="jiazhu">此特假徐晃，非真徐晃也。</span>平曰：「若第一屯有失，諸營豈得安寧？此間皆靠沔水，賊兵不敢到此。吾與汝同去救第一屯。」廖化喚部將分付曰：「汝等堅守營寨，如有賊到，即便舉火。」部將曰：「四塚寨鹿角十重，雖飛鳥亦不能入，何慮賊兵。」<span class="jiazhu">爲後文做反襯。</span>於是關平、廖化盡起四塚寨精兵，奔至第一屯住紮。關平看見魏兵屯於淺山之上，<span class="jiazhu">誘敵之計。</span>謂廖化曰：「徐晃屯兵不得地利，今夜可引兵劫寨。」化曰：「將軍可分兵一半前去，某當謹守本寨。」是夜關平引一枝兵，殺入魏寨，不見一人。平知是計，火速退時，左邊徐商，右邊呂建，兩下夾攻。<span class="jiazhu">但見二將，不見徐晃，徐晃此時已在四塚寨矣。</span>平大敗回營，魏兵乘勢追殺前來，四面圍住。關平、廖化支持不住，棄了第一屯，徑投四塚寨來。早望見寨中火起，急到寨前，只見皆是魏兵旗號。<span class="jiazhu">奪偃城用實寫，奪四塚用虛寫。</span>關平等退兵，忙奔樊城大路而走。前面一軍攔住，爲首大將，乃是徐晃也。<span class="jiazhu">寫得徐晃出沒不測。</span>平、化二人奮力死戰，奪路而走。回到大寨，來見關公曰：「今徐晃奪了偃城等處；又兼曹操自引大軍，分三路來救樊城；多有人言荊州已被呂蒙襲了。」關公喝曰：「此敵人訛言，以亂我軍心耳！東吳呂蒙病危，孺子陸遜代之，不足爲慮！」<span class="jiazhu">方知陸遜用計之妙。</span>言未畢，忽報徐晃兵至。公令備馬。平諫曰：「父體未痊，不可與敵。」公曰：「徐晃與吾有舊，深知其能；若彼不退，吾先斬之，以警魏將。」遂披掛提刀上馬，奮然而出。魏軍見之，無不驚懼。<span class="jiazhu">關公之威，雖死猶在，何況當日。</span>公勒馬問曰：「徐公明安在？」魏營門旗開處，徐晃出馬，欠身而言曰：「自別君侯，倏忽數載不見，不想君侯鬚髮已蒼白矣！憶昔壯年相從，多蒙教誨，感謝不忘。今君侯英風，震於華夏，使故人聞之，不勝嘆羨。茲幸得一見，深慰渴懷。」<span class="jiazhu">與曹操對韓遂語相似。</span>公曰：「吾與公明交契深厚，非比他人；今何故數窮吾兒耶？」晃回顧眾將，厲聲大叫曰：「若取得雲長首級者，重賞千金！」<span class="jiazhu">忽然變臉，前恭後倨，又與曹操對韓遂大是不同。</span>公驚曰：「公明何出此言？」晃曰：「今日乃國家之事，某不敢以私廢公。」<span class="jiazhu">與關公在華容時，何啻天壤。</span>言訖，揮大斧直取關公。公大怒，亦揮刀迎之。戰八十餘合，公雖武藝絕倫，終是右臂少力。關平恐公有失，火急鳴金，公撥馬回寨。忽聞四下裏喊聲大震。原來是樊城曹仁聞曹操救兵至，引軍殺出城來。<span class="jiazhu">不從曹仁一邊敘來，卻從關公一邊寫出，省筆。</span>與徐晃會合，兩下夾攻，荊州兵大亂。關公上馬，引眾將急奔襄江上流頭。背後魏兵追至。關公急渡過襄江，望襄陽而奔。忽流星馬到，報說荊州已被呂蒙所奪，家眷被陷。<span class="jiazhu">此時方知荊州事。</span>關公大驚。不敢奔襄陽，提兵投公安來。探馬又報，公安傅士仁已降東吳了。<span class="jiazhu">此時方知公安事。</span>關公大怒。忽催糧人到，報說公安傅士仁往南郡，殺了使命，招糜芳都降東吳去了。<span class="jiazhu">此時方知南郡事。</span>關公聞言，怒氣沖塞，瘡口迸裂，昏絕於地。眾將救醒，公顧謂司馬王甫曰：「悔不聽足下之言，今日果有此事。」<span class="jiazhu">照應七十三回中語。</span>因問：「沿江上下，何不舉火？」探馬答曰：「呂蒙使水手盡穿白衣，扮作客商渡江，將精兵伏於𦩷𦪇之中，先擒了守臺士卒，因此不得舉火。」公跌足歎曰：「吾中奸賊之謀矣！有何面目見兄長耶！」<span class="jiazhu">公此時之志，已誓在必死。</span>管糧都督趙累曰：「今事急矣，可一面差人往成都求救，一面從旱路去取荊州。」關公依言，差馬良、伊籍齎文三道，星夜赴成都求救；<span class="jiazhu">恨請援之不早耳。</span>一面引兵來取荊州，自領前隊先行，留廖化、關平斷後。<span class="jiazhu">按下關公，再敘曹操。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說樊城圍解，曹仁引眾將來見曹操，泣拜請罪。操曰：「此乃天數，非汝等之罪也。」操重賞三軍，親至四塚寨周圍閱視，顧謂眾將曰：「荊州兵圍塹鹿角數重，徐公明深入其中，竟獲全功。孤用兵三十餘年，未敢長驅徑入敵圍。公明真膽識兼優者也！」<span class="jiazhu">玄德贊子龍，只是一身膽；今曹操贊徐晃，又添一個「識」字。</span>眾皆嘆服。操班師還於摩陂駐紮。徐晃兵至，操親出寨迎之，見晃軍皆按隊伍而行，并無差亂。操大喜曰：「徐將軍真有周亞夫之風矣！」<span class="jiazhu">直欲以摩陂當細柳。</span>遂封徐晃爲平南將軍，同夏侯尚守襄陽，以遏關公之師。操因荊州未定，<span class="jiazhu">荊州已定而雲未定者，以關公尚在故耳。</span>就屯兵於摩陂，以候消息。<span class="jiazhu">按下曹操，再敘關公。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說關公在荊州路上，進退無路，謂趙累曰：「目今前有吳兵，後有魏兵，吾在其中，救兵不至，如之奈何？」累曰：「昔呂蒙在陸口時，嘗致書君侯，兩家約好共誅操賊，<span class="jiazhu">前文但敘陸遜致書，未敘呂蒙致書，此又補前文之所未及。</span>今卻助操而襲我，是背盟也。君侯暫駐軍於此，可差人遺書呂蒙責之，看彼如何對答。」關公從其言，遂修書遣使赴荊州來。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說呂蒙在荊州，傳下號令：凡荊州諸郡，有隨關公出征將士之家，不許吳兵攪擾，按月給與糧米；有患病者，遣醫治療。將士之家，感其恩惠，安堵不動。<span class="jiazhu">不是呂蒙好處，正是呂蒙奸處。</span>忽報關公使至，呂蒙出郭迎接入城，以賓禮相待。<span class="jiazhu">惡極。</span>使者呈書與蒙。蒙看畢，謂來使曰：「蒙昔日與關將軍結好，乃一己之私見；今日之事，乃上命差遣，不得自主。煩使者回報將軍，善言致意。」<span class="jiazhu">關公單刀赴會全用硬，呂蒙此時全用軟。</span>遂設宴款待，送歸館驛安歇。於是隨征將士之家，皆來問信。有附家書者，有口傳音信者，皆言家門無恙，衣食不缺。<span class="jiazhu">皆在呂蒙術中。</span>使者辭別呂蒙，蒙親送出城。使者回見關公，具道呂蒙之語，并說：「荊州城中，君侯寶眷并諸將家屬，俱各無恙，供給不缺。」公大怒曰：「此奸賊之計也！我生不能殺此賊，死必殺之，以雪吾恨！」<span class="jiazhu">爲後文伏線。</span>喝退使者。使者出寨，眾將皆來探問家中之事。使者具言各家安好，呂蒙極其恩恤，并將書信傳送各將。各將欣喜，皆無戰心。<span class="jiazhu">俱在呂蒙術中。</span>關公率兵取荊州，軍行之次，將士多有逃回荊州者。關公愈加恨怒，遂催軍前進。忽然喊聲大震，一彪軍攔住，爲首大將乃蔣欽也，<span class="jiazhu">不從東吳敘來，卻從關公一邊撞見，省筆之法。</span>勒馬挺槍，大叫曰：「雲長何不早降！」關公罵曰：「吾乃漢將，豈降賊乎？」拍馬舞刀，直取蔣欽。不三合，欽敗走。關公提刀追殺二十餘里，喊聲忽起，左邊山谷中韓當領軍沖出，右邊山谷中周泰引軍沖出，蔣欽回馬復戰，三路夾攻。關公急撒軍回走。行無數里，只見南山岡上人煙聚集，一面白旗招颭，上寫「荊州土人」四字。眾人都叫：「本處人速速投降！」<span class="jiazhu">皆催散關公兵之計。</span>關公大怒，欲上岡殺之。山崦內又有兩軍撞出，左邊丁奉，右邊徐盛，併合蔣欽等三路軍馬，喊聲震地，鼓角喧天，將關公困在核心。<span class="jiazhu">東吳既襲荊州，可以已矣，又使眾將來攻關公，其惡已甚。</span>手下將士，漸漸消疏。比及殺到黃昏，關公遙望四山之上，皆是荊州士兵，呼兄喚弟，覓子尋爺，喊聲不住。軍心盡變，皆應聲而去。<span class="jiazhu">皆在呂蒙術中。</span>關公止喝不住，部從止有三百餘人。殺至三更，正東上喊聲連天，乃是關平、廖化分兩路兵，殺入重圍，救出關公。關平告曰：「軍心亂矣，必得城池暫屯，以待援兵。麥城雖小，足可屯紮。」關公從之，催促殘軍前至麥城。<span class="jiazhu">此時走麥城，與二十五回奔土山相似。</span>分兵緊守四門，聚將士商議。趙累曰：「此處相近上庸，現有劉封、孟達在彼把守，可速差人往求救兵。<span class="jiazhu">成都之救遠，上庸之救近，急則取其近者。</span>若得這枝軍馬接濟，以待川兵大至，軍心自安矣。」正議間，忽報吳兵已至，將城四面圍定。公問曰：「誰敢突圍而出，往上庸求救？」廖化曰：「某願往。」<span class="jiazhu">馬良、伊藉之去也易，廖化之去也難，急則不避其難者。</span>關平曰：「我護送汝出重圍。」關公即修書付廖化，藏於身畔。飽食上馬，開門出城。正遇吳將丁奉截往。被關平奮力衝殺，奉敗走。廖化乘勢殺出重圍，投上庸去了。關平入城，堅守不出。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	且說劉封、孟達自取上庸，太守申耽率眾歸降，因此漢中王加劉封爲副將軍，與孟達同守上庸。<span class="jiazhu">接敘七十二回中事。</span>當日探知關公兵敗，二人正議間，忽報廖化至。封令請人問之。化曰：「關公兵敗，見困於麥城，被圍至急，蜀中援兵不能旦夕即至，特命某突圍而出，來此求救。望二將軍速起上庸之兵，以救此危。倘稍遲延，公必陷矣。」<span class="jiazhu">太史慈求救於平原，是突如其來；廖化求救於上庸，是有因而至。一則言之慷慨，一則言之急切。</span>封曰：「將軍且歇，容某計議。」<span class="jiazhu">如此急事，有何計議，計議便不像了。</span>化乃至館驛安歇，端候發兵。劉封謂孟達曰：「叔父被困，如之奈何？」達曰：「東吳兵精將勇。且荊州九郡，俱已屬彼，止有麥城，乃彈丸之地。又聞曹操親督大軍四五十萬，屯於摩陂：量我等山城之眾，安能敵得兩家之強兵？不可輕敵。」<span class="jiazhu">又是一個傅士仁。</span>封曰：「吾亦知之。奈關公是吾叔父，安忍坐視而不救乎？」達笑曰：「將軍以關公爲叔，恐關公未必以將軍爲姪也。某聞漢中王初嗣將軍之時，關公即不悅。<span class="jiazhu">照應前文。</span>後漢中王登位之後，欲立後嗣，問於孔明，孔明曰：『此家事也，問關、張可矣，』漢中王遂遣人至荊州問關公。關公以將軍乃螟蛉之子，不可僭立，<span class="jiazhu">補前文之所未及。</span>勸漢中王遠置將軍於上庸山城之地，以杜後患。<span class="jiazhu">此特孟達挑構之語。</span>此事人人知之，將軍豈反不知耶？何今日猶沾沾以叔姪之義，而欲冒險輕動乎？」<span class="jiazhu">如此挑構阻撓，可恨可惡。</span>封曰：「君言雖是，但以何詞卻之？」達曰：「但言山城初附，民心未定，不敢造次興兵，恐失所守。」封從其言。次日，請廖化至，言此山城初附之所，未能分兵相救。<span class="jiazhu">又是一個糜芳。○玄德於孔融疏矣，於陶謙又疏矣，而能因太史慈之請而救孔融，又能因融之請而救陶謙，今劉封乃聽孟達而拒廖化，安得爲肖子乎？</span>化大驚，以頭叩地曰：「若如此則關公休矣！」達曰：「我今即往，一杯之水，安能救一車薪之火乎？將軍速回，靜候蜀兵至可也。」化大慟告求，<span class="jiazhu">直欲效包胥之哭。</span>劉封、孟達皆拂袖而入。<span class="jiazhu">劉封之殺兆於此。</span>廖化知事不諧，尋思須告漢中王求救，遂上馬大罵出城，望成都而去。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說關公在麥城，盼望上庸兵到，卻不見動靜。手下止有五六百人，多半帶傷；城中無糧，甚是苦楚。忽報城下一人教休放箭，有話來見君侯。公令放入，問之，乃諸葛瑾也。禮畢，茶罷，瑾曰：「今奉吳侯命，特來勸諭將軍。自古道：『識時務者爲俊傑。』今將軍所統漢上九郡，皆已屬他人類；止有孤城一區，內無糧草，外無救兵，危在旦夕。將軍何不從瑾之言，歸順吳侯，復鎮荊襄，可以保全家眷。幸君侯熟思之。」<span class="jiazhu">張遼說關公，是說之以理；諸葛瑾說關公，但告之以勢。公爲理屈，不爲勢屈也。</span>關公正色而言曰：「吾乃解良一武夫，<span class="jiazhu">漢文帝與南越王書曰：『朕高皇帝側室之子也。』公開口一語，正與相類。</span>蒙吾主以手足相待，安肯背義投敵國乎？城若破，有死而已。玉可碎，而不可改其白，竹可焚，而不可毀其節；身雖殞，名可垂於竹帛也。<span class="jiazhu">言貫金石。</span>汝勿多言，速請出城，吾欲與孫權決一死戰！」瑾曰：「吳侯欲與君侯結秦晉之好，同力破曹，共扶漢室，別無他意。君侯何執迷如是？」<span class="jiazhu">又照應前文做媒之事。</span>言未畢，關平拔劍而前，欲斬諸葛瑾。<span class="jiazhu">意氣凜然，今之立於公側，誠不愧矣。</span>公止之曰：「彼弟孔明在蜀佐汝伯父，今若殺彼，傷其兄弟之情也。」<span class="jiazhu">自重其兄弟，以及人之兄弟；惟其能忠，所以能恕。</span>遂令左右逐出諸葛瑾。瑾滿面羞慚，上馬出城，回見吳侯曰：「關公心如鐵石，不可說也。」孫權曰：「真忠臣也！似此如之奈何？」呂範曰：「某請卜其休咎。」<span class="jiazhu">魏有管輅之卜，吳有呂範之卜；一則知定軍於先時，一則占麥城於臨事。</span>權即令卜之。范揲蓍成象，乃「地水師」卦，更有玄武臨應，主敵人遠奔。權問呂蒙曰：「卦主敵人遠奔，卿以何策擒之？」蒙笑曰：「卦象正合某之機也。關公雖有沖天之翼，飛不出吾羅網矣！」正是：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	龍遊溝壑遭蝦戲，鳳入牢籠被鳥欺。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	畢竟呂蒙之計若何，且看下文分解。
</p>
</div></body></html>