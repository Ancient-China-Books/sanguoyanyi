<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第九十九回　諸葛亮大破魏兵　司馬懿入寇西蜀</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第九十九回　諸葛亮大破魏兵
	司馬懿入寇西蜀
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	武侯之計，未嘗不爲司馬懿之所料；而無如司馬懿之料武侯，又早爲武侯之所料也。懿料武侯之必出，於是而思有以破之；武侯又料懿之知我之出，於是而預有以防之。料其在祁山寨中，而已在武都、陰平；料其在武都、陰平，而已在祁山寨。料其真退而竟是假退，假退而竟是真退。致使一足智多謀之司馬懿而動多舛誤，束手無策，武侯真神人哉！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	武侯一出祁山而即歸，以街亭之既失也；再出祁山而又歸，以陳倉之未拔也。迨三出祁山而陳倉拔矣，陳倉拔而糧道便矣，糧道便而街亭之兵不必憂矣，且蜀又屢勝，魏又屢敗，宜其不歸而終亦歸者，復因張苞之死，而致武侯之病。嗚呼！天不祚漢，於人乎何尤。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	前文連寫三次出師，兩間以吳國之事。此回將寫武侯四番出師，而又間以魏國之事。夫以吳事間伐魏不足奇，即以魏事間伐魏則奇矣。以魏之侵吳間伐魏不足奇，即以魏之侵漢間伐魏則更奇矣。且魏方侵漢，而不得侵而去，是前所間之兩事爲實，而今所間之一事爲虛也。魏不侵漢，漢猶伐之；及不侵漢，漢乃不追而聽其去，是有前三事與後三事之實，而後間以此一事之虛也。斷斷續續，實實虛虛，豈非妙事妙文，天造地設！
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	爲將者不可不知天時。知天時而後能戰，亦惟知天時而後能不戰。赤壁之風，南徐之霧，破鐵車之雪，所以助戰者也。蜀道陳倉之雨，所以阻戰者也。知其戰而有戰之備，知其不戰而亦有不戰之備。乃孔明知之而禦之，司馬懿亦知之而不早避之，則司馬懿終遜孔明一頭。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	劉曄之戒漏言，與王肅之請回兵，同一意也。何也？兵爲詭道，聲趨左而實趨右，所謂「出其不意，攻其無備」也。事未發而謀先泄，猶恐敵人知之而備我，況勞師於外，曠日持久，而不得進者哉？用兵之法貴在密，貴在速。不密則不速，不速則不密，故曰兩之意同。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	觀於魏之侵蜀，而四出祁山之師，愈不容緩矣。漢以魏爲賊，魏亦以漢爲賊；漢縱忘賊，賊不忘漢：故曰不伐賊則王業亦亡。此「漢、賊不兩立」之言，於斯益驗也。我以彼爲賊，而伐之不得不急；至彼亦以我爲賊，而我之伐之又何得不急哉！
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	蜀漢建興七年夏四月，<span class="jiazhu">與後六月炎天相照。</span>孔明兵在祁山，分作三寨，專候魏兵。<span class="jiazhu">先寫蜀兵下寨。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說司馬懿引兵到長安，張郃接見，備言前事。懿令郃爲先鋒，戴淩爲副將，引十萬兵到祁山，於渭水之南下寨。<span class="jiazhu">次寫魏兵下寨。</span>郭淮、孫禮入寨參見。懿問曰：「汝等曾與蜀兵對陣否？」二人答曰：「未也。」<span class="jiazhu">蜀兵不戰，卻借魏將口中敘出。</span>懿曰：「蜀兵千里而來，利在速戰；今來此不戰，必有謀也。隴西諸路，曾有信息否？」淮曰：「已有細作探得各郡十分用心，日夜提防，并無他事。只有武都、陰平二處，未曾回報。」<span class="jiazhu">爲下文虛伏一筆。</span>懿曰：「吾自差人與孔明交戰。汝二人急從小路去救二郡，卻掩在蜀兵之後，彼必自亂矣。」<span class="jiazhu">亦算得著，但嫌遲了些。</span>二人受計，引兵五千，從隴西小路來救武都、陰平，就襲蜀兵之後。郭淮於路謂孫禮曰：「仲達比孔明如何？」禮曰：「孔明勝仲達多矣。」<span class="jiazhu">誠如所論。○兩人優劣卻在魏將口中定之。</span>淮曰：「孔明雖勝，此一計足顯仲達有過人之智。蜀兵如正攻兩郡，我等從後抄到，彼豈不自亂乎？」<span class="jiazhu">襯起下文。</span>正言間，忽哨馬來報：「陰平已被王平打破了，武都已被姜維打破了，<span class="jiazhu">不在姜維、王平一邊寫來，只在郭淮、孫禮一邊聽得，省筆之甚。</span>前離蜀兵不遠。」禮曰：「蜀兵既已打破了城池，如何陳兵於外？必有詐也。不如速退。」<span class="jiazhu">前用反筆襯起下文，此用正筆襯起下文。</span>郭淮從之。方傳令教軍退時，忽然一聲炮響，山背後閃出一枝軍馬來，旗上大書：「漢丞相諸葛亮」，中央一輛四輪車，孔明端坐於上，<span class="jiazhu">寫得孔明出色驚人。○先見旗，次見車，然後見人。</span>左有關興，右有張苞。孫、郭二人見之大驚。孔明大笑曰：「郭淮、孫禮休走！司馬懿之計，安能瞞得過吾？他每日令人在前交戰，<span class="jiazhu">司馬懿在祁山一邊事，又借孔明口中敘出。</span>卻教汝等襲吾軍後。<span class="jiazhu">司馬懿所算，已在孔明算中。</span>武都、陰平吾已取了，汝二人不早來降，欲驅兵與吾決戰耶？」郭淮、孫禮聽畢大慌。<span class="jiazhu">適纔路上閒評，何其閒也。</span>忽然背後喊殺連天，王平、姜維引兵從後殺來，興、苞二將又引軍從前面殺來，兩下夾攻，魏兵大敗，郭、孫二人棄馬爬山而走。張苞望見，驟馬趕來，不期連人帶馬跌入澗內。後軍急忙救起，頭已跌破。孔明令人送回成都養病。<span class="jiazhu">令人歎想蜀道之難。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說郭、孫二人走脫，回見司馬懿曰：「武都、陰平二郡已失。孔明伏於要路，前後攻殺，因此大敗，棄馬步行，方得逃回。」懿曰：「非汝等之罪，孔明智在吾先。<span class="jiazhu">不惟孫禮知之，司馬懿亦自知之。</span>可再引兵守把雍、郿二城，切勿出戰。吾自有破敵之策。」二人拜辭而去。懿又喚張郃、戴淩分付曰：「今孔明得了武都、陰平，必然撫百姓以安民心，不在營中矣。<span class="jiazhu">只因孫、郭二人路上撞見孔明，故算到此。</span>汝二人各引一萬精兵，今夜起身，抄在蜀兵營後，一齊奮勇殺將過來；吾卻引軍在前佈陣，只待蜀兵勢亂，吾大驅士馬，攻殺進去：兩軍并力，可奪蜀寨也。若得此山勢，破敵何難？」<span class="jiazhu">此計大妙。若以郭淮論之，又道必勝孔明矣。</span>二人受計引兵而去。戴淩在左，張郃在右，各取小路進發，深入蜀兵之後。三更時分，來到大路，兩軍相遇，合兵一處，卻從蜀兵背後殺來。行不到三十里，前軍不行。張、戴二人自縱馬視之，只見數百輛草車橫截去路。<span class="jiazhu">每到伏兵處，便是一聲炮響，一彪軍出，文法舊矣。○此處不寫炮，先寫車；不寫敵軍忽至，卻寫我軍不行，又換一樣文法。</span>郃曰：「此必有準備。可急取路而回。」纔傳令退軍，只見滿山火光齊明，鼓角大震，伏兵四下皆出，把二人圍住。孔明在祁山上大叫曰：「戴淩、張郃可聽吾言：司馬懿料吾往武都、陰平撫民，不在營中，故令汝二人來劫吾寨，卻中吾之計也。<span class="jiazhu">不寫孔明在營中算他劫寨，調遣伏兵，卻於此處突然而出。不獨張、戴二人所不料，亦今日讀者所不料。</span>汝二人乃無名下將，吾不殺害，下馬早降！」郃大怒，指孔明而罵曰：「汝乃山野村夫，侵吾大國境界，如何敢發此言！吾若捉住汝時，碎屍萬段！」言訖，縱馬挺槍，殺上山來。山上矢石如雨。郃不能上山，乃拍馬舞槍，沖出重圍，無人敢當。蜀兵困戴淩在垓心。郃殺出舊路，不見戴淩，即奮勇翻身又殺入重圍，救出戴淩而回。<span class="jiazhu">極寫張郃之勇，正爲後文射張郃伏線。</span>孔明在山上見郃在萬軍之中，往來衝突，英勇倍加，乃謂左右曰：「嘗聞張翼德大戰張郃，人皆驚懼。<span class="jiazhu">照應七十回中事。</span>吾今日見之，方知其勇也。若留下此人，必爲蜀中之害。吾當除之。」<span class="jiazhu">木門道之箭，已伏於此。</span>遂收軍還營。卻說司馬懿引兵布成陣勢，只待蜀兵亂動，一齊攻之。忽見張郃、戴淩狼狽而來，告曰：「孔明先如此提防，因此大敗而歸。」懿大驚曰：「孔明真神人也！不如且退。」即傳令教大軍盡回本寨，堅守不出。<span class="jiazhu">堅守不出，是他看家拳。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	且說孔明大勝，所得器械馬匹，不計其數，乃引大軍回寨。每日令魏延挑戰，魏兵不出。一連半月不曾交兵。孔明正在帳中思慮，忽報天子遣侍中費禕齎詔至。孔明接入營中，焚香禮畢，開詔讀曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	街亭之失，咎由馬謖；而君引愆，深自貶抑。重違君意，聽順所守。前年耀師，馘斬王雙；今歲爰征，郭淮遁走；降集氐、羌，復興二郡：威震兇暴，功勳顯然。方今天下騷擾，元惡未梟，君受大任，幹國之重，而久自抑損，非所以光揚洪烈矣。今復君丞相，君其勿辭！
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	孔明聽詔畢，謂費禕曰：「吾國事未成，安可復丞相之職？」堅辭不受。禕曰：「丞相若不受職，拂了天子之意，又冷淡了將士之心。<span class="jiazhu">復爵於軍中，不專答丞相之勳，實以鼓將士之氣。</span>宜且權受。」孔明方纔拜受。<span class="jiazhu">受爵不在斬王雙之時，而在破郭淮之後，功如武侯，猶不敢濫爵如此。人奈何欲享無勞之俸耶！</span>禕辭去。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	孔明見司馬懿不出，思得一計，傳令教各處皆拔寨而起。<span class="jiazhu">孔明第一處誘敵。</span>當有細作報知司馬懿，說孔明退兵了。懿曰：「孔明必有大謀，不可輕動。」<span class="jiazhu">寫仲達把細之甚。</span>張郃曰：「此必因糧盡而回，如何不追？」懿曰：「吾料孔明上年大收，今又麥熟，糧草豐足；雖然轉運艱難，亦可支吾半載，<span class="jiazhu">前算一月，此算半年。糧多糧少，都要司馬懿代爲記帳，竟似知數人一般，只因畏蜀如虎故也。</span>安肯便走？彼見吾連日不戰，故作此計引誘，可令人遠遠哨之。」<span class="jiazhu">寫仲達把細之甚。</span>軍士探知，回報說：「孔明離此三十里下寨。」懿曰：「吾料孔明果不走。且堅守寨柵，不可輕進。」<span class="jiazhu">仲達第一次不趕。</span>住了旬日，絕無音信，并不見蜀將來戰。懿再令人哨探，回報說：「蜀兵已起營去了。」<span class="jiazhu">孔明第二次誘敵。</span>懿未信，乃更換衣服，雜在軍中，親自來看，果見蜀兵又退三十里下寨。懿回營謂張郃曰：「此乃孔明之計也，不可追趕。」<span class="jiazhu">仲達第二次又不趕。</span>又住了旬日，再令人哨探。回報說：「蜀兵又退三十里下寨。」<span class="jiazhu">孔明第三次誘敵。</span>郃曰：「孔明用緩兵計，漸退漢中，都督何故懷疑，不早追之？郃願往決一戰！」懿曰：「孔明詭計極多，倘有差失，喪我軍之銳氣。不可輕進。」<span class="jiazhu">仲達第三次又不欲趕。</span>郃曰：「某去若敗，甘當軍令。」懿曰：「既汝要去，可分兵兩枝：汝引一枝先行，須要奮力死戰；吾隨後接應，以防伏兵。汝次日先進，到半途駐紮，後日交戰，使兵力不乏。」<span class="jiazhu">凡作三番跌頓，然後趕去，卻又再三堤防，再三吩咐。寫仲達十分周密，不比他人。</span>遂分兵已畢。次日，張郃、戴淩引副將數十員、精兵三萬，奮勇先進，到半路下寨。司馬懿留下許多軍馬守寨，只引五千精兵隨後進發。<span class="jiazhu">以上在魏兵一面寫。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	原來孔明密令人哨探，見魏兵半路而歇，<span class="jiazhu">以下在蜀兵一面寫。</span>是夜，孔明喚眾將商議曰：「今魏兵來追，必然死戰，汝等須以一當十，吾以伏兵截其後，非智勇之將，不可當此任。」言畢，以目視魏延。延低頭不語。<span class="jiazhu">魏延此時不肯當先，只因不聽其子午谷之計，心中不悅，非復前之魏延矣。</span>王平出曰：「某願當之。」孔明曰：「若有失，如何？」平曰：「願當軍令。」孔明歎曰：「王平肯捨身親冒矢石，真忠臣也！<span class="jiazhu">贊王平，正反襯魏延。</span>雖然如此，奈魏兵分兩枝前後而來，斷吾伏兵在中；平縱然智勇，只可當一頭，豈可分身兩處？須再得一將同去爲妙。怎奈軍中再無舍死當先之人！」<span class="jiazhu">又用激法。</span>言未畢，一將出曰：「某願往！」孔明視之，乃張翼也。<span class="jiazhu">又激出二個人來。</span>孔明曰：「張郃乃魏之名將，有萬夫不當之勇，汝非敵手。」<span class="jiazhu">又用激法。</span>翼曰：「若有失事，願獻首於帳下。」<span class="jiazhu">寫張翼，亦反襯魏延。</span>孔明曰：「汝既敢去，可與王平各引一萬精兵伏於山谷中，只待魏兵趕上，任他過盡，汝等卻引伏兵從後掩殺。若司馬懿隨後趕來，卻分兵兩頭，張翼引一軍當住後隊，王平引一軍截其前隊。兩軍須要死戰。吾自有別計相助。」<span class="jiazhu">第一起調撥二人，是明白吩咐。</span>二人受計，引兵而去。孔明又喚姜維、廖化，吩咐曰：「與汝二人一個錦囊，引三千精兵，偃旗息鼓，伏於前山之上。如見魏兵圍住王平、張翼，十分危急，不必去救，只開錦囊看視，自有解危之策。」<span class="jiazhu">第二起調撥二人，卻用錦囊，不是明白吩咐。</span>二人受計引兵而去。又令吳班、吳懿、馬忠、張嶷四將，附耳吩咐曰：「如來日魏兵到，銳氣正盛，不可便迎，且戰且走。只看關興引兵來掠陣之時，汝等便回軍趕殺，吾自有兵接應。」<span class="jiazhu">第三起調撥四人，又是明白吩咐。</span>四將受計引兵而去。又喚關興吩咐曰：「汝引五千精兵伏於山谷，只看山上紅旗颭動，卻引兵殺出。」<span class="jiazhu">第四起只調撥一人，亦用明白吩咐。</span>興受計引兵而去。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說張郃、戴淩領兵前來，驟如風雨。馬忠、張嶷、吳懿、吳班四將接著，出馬交鋒。<span class="jiazhu">前第三起所撥，卻於第一次出現。</span>張郃大怒，驅兵追殺。蜀兵且戰且走。魏兵追趕約有二十餘裏，時值六月，天氣十分炎熱，人馬汗如潑水。<span class="jiazhu">百忙中忽點時序，與五月渡瀘遙遙相對。</span>走到五十里外，魏兵盡皆氣喘。孔明在山上把紅旗一招，關興引兵殺出。<span class="jiazhu">前第四起所撥，卻於第二次出現。</span>馬忠等四將一齊引兵掩殺回來。張郃、戴淩死戰不退。忽然喊聲大震，兩路軍殺出，乃王平、張翼也。<span class="jiazhu">前第一起所撥，卻於第三次出現。</span>各奮勇追殺，截其後路。郃大叫眾將曰：「汝等到此，不決一死戰，更待何時！」魏兵奮力衝突，不得脫身。忽然背後鼓角喧天，司馬懿自領精兵殺到。懿指揮眾將，把王平、張翼圍在垓心。<span class="jiazhu">已在孔明算中。</span>翼大呼曰：「丞相真神人也！計已算定，必有良謀。吾等當決一死戰！」即分兵兩路：平引一軍截住張郃、戴淩，翼引一軍力當司馬懿。兩頭死戰，叫殺連天。姜維、廖化在山上探望，<span class="jiazhu">前第二起所撥，卻於第四次出現。</span>見魏兵勢大，蜀兵力危，漸漸抵當不住。維謂化曰：「如此危急，可開錦囊看計。」二人拆開視之，內書云：「若司馬懿兵來圍王平、張翼至急，汝二人可分兵兩枝，竟襲司馬懿之營；懿必急退，汝可乘亂攻之。營雖不得，可獲全勝。」<span class="jiazhu">獨此數語，卻於此處方見，機密之至。</span>二人大喜，即分兵兩路徑襲司馬懿營中而去。原來司馬懿亦恐中孔明之計，沿途不住的令人傳報。懿正催戰間，忽流星馬飛報，言蜀兵兩路竟取大寨去了，<span class="jiazhu">維、化二人劫寨，只在司馬懿耳中虛寫，妙。</span>懿大驚失色，乃謂眾將曰：「吾料孔明有計，汝等不信，勉強追來，卻誤了大事！」即提兵急回。軍心惶惶亂走。張翼隨後掩殺，魏兵大敗。<span class="jiazhu">第一起張翼，於此再寫一番。</span>張郃、戴淩見勢孤，亦望山僻小路而走，蜀兵大勝。背後關興引兵接應諸路。<span class="jiazhu">第四起關興，亦再寫一番。</span>司馬懿大敗一陣，奔入寨時，蜀兵已自回去。<span class="jiazhu">又將維、化二人虛寫一筆。</span>懿收聚敗軍，責罵諸將曰：「汝等不知兵法，只憑血氣之勇，強欲出戰，致有此敗。今後切不許妄動，再有不遵，決正軍法！」眾皆羞慚而退。這一陣，魏軍死者極多，遺棄馬匹器械無數。<span class="jiazhu">又將上項事總敘一句。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說孔明收得勝軍馬入寨，又欲起兵進取。忽報有人自成都來，說張苞身死。<span class="jiazhu">趙雲之死，在<span class="shu-ming">後出師表</span>之中，張苞之死，又在<span class="shu-ming">後出師表</span>之外。</span>孔明聞知，放聲大哭，口中吐血，昏絕於地。眾人救醒。孔明自此得病，臥床不起。<span class="jiazhu">曹操哭典韋，孔明哭張苞。然曹操不病，孔明則病，哭可假，得病卻假不得。</span>諸將無不感激。後人有詩歎曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	悍勇張苞欲建功，可憐天不助英雄！<br/>
	武侯淚向西風灑，爲念無人佐鞠躬。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	旬日之後，孔明喚董厥、樊建等入帳分付曰：「吾自覺昏沉，不能理事；不如且回漢中養病，再作良圖。汝等切勿走泄。司馬懿若知，必來攻擊。」遂傳號令，教當夜暗暗拔寨，皆回漢中。孔明去了五日，懿方得知，乃長嘆曰：「孔明真有神出鬼沒之計，吾不能及也！」於是司馬懿留諸將在寨中，分兵守把各處隘口；懿自班師回。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說孔明將大軍屯於漢中，自回成都養病；文武官僚出城迎接，送入丞相府中，後主御駕自來問病，命御醫調治，日漸痊可。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	建興八年秋七月，魏都督曹真病可，<span class="jiazhu">方敘武侯病可，又忽敘曹真病可，鬥筍絕妙。</span>乃上表說：「蜀兵數次侵界，屢犯中原，若不剿除，必爲後患。今時值秋涼，<span class="jiazhu">與上文炎天相應。</span>人馬安閒，正當征伐。臣願與司馬懿同領大軍，徑入漢中，殄滅奸黨，以清邊境。」<span class="jiazhu">漢不伐賊，賊亦伐漢。果應<span class="shu-ming">後出師表</span>之言。</span>魏主大喜，問侍中劉曄曰：「子丹勸朕伐蜀，若何？」曄奏曰：「大將軍之言是也。今若不剿除，後必爲大患。陛下便可行之。」<span class="jiazhu">可見賊亦與漢不兩立。</span>睿點頭。曄出內回家，有眾大臣相探，問曰：「聞天子與公計議興兵伐蜀，此事如何？」曄應曰：「無此事也。蜀有山川之險，非可易圖；空費軍馬之勞，於國無益。」<span class="jiazhu">忽然要瞞眾人。</span>眾官默然而出。楊暨入內奏曰：「昨聞劉曄勸陛下伐蜀；今日與眾臣議，又言不可伐：是欺陛下也。陛下何不召而問之？」睿即召劉曄入內問曰：「卿勸朕伐蜀；今又言不可，何也？」曄曰：「臣細詳之，蜀不可伐。」<span class="jiazhu">又在天子面前瞞眾人，更妙。</span>叡大笑。少時楊暨出內。曄奏曰：「臣昨日勸陛下伐蜀，乃國之大事，豈可妄泄於人？夫兵者，詭道也：事未發切宜秘之。」<span class="jiazhu">前此只疑其模棱兩可，至此方知是深心人。</span>叡大悟曰：「卿言是也。」自此愈加敬重。旬日內，司馬懿入朝，魏主將曹真表奏之事，逐一言之。懿奏曰：「臣料東吳未敢動兵，今日正可乘此去伐蜀。」睿即拜曹真爲大司馬、征西大都督，司馬懿爲大將軍、征西副都督，<span class="jiazhu">此時大都督印又是曹真掛了。可見前番司馬懿謙讓，正是老世事處。</span>劉曄爲軍師。三人拜辭魏主，引四十萬大兵，前行至長安，徑奔劍閣來取漢中。其餘郭淮、孫禮等，各取路而行。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	漢中人報入成都。此時孔明病好多時，每日操練人馬，習學八陣之法，盡皆精熟，<span class="jiazhu">是爲後回賭陣伏筆。</span>欲取中原；<span class="jiazhu">正要討賊，賊卻自來受討。</span>聽得這個消息，遂喚張嶷、王平吩咐曰：「汝二人先引一千兵去守陳倉古道，以當魏兵。<span class="jiazhu">只用一千兵，令人測摸不出。</span>吾卻提大兵便來接應。」二人告曰：「人報魏軍四十萬，詐稱八十萬，聲勢甚大，如何只與一千兵去守隘口？倘魏兵大至，何以拒之？」<span class="jiazhu">不獨兩人不解，即讀者亦不解。</span>孔明曰：「吾欲多與，恐士卒辛苦耳。」<span class="jiazhu">說得沒氣力，沒要緊，一發令人不解。</span>嶷與平面面相覷，皆不敢去。孔明曰：「若有疏失，非汝等之罪。不必多言，可疾去。」二人又哀告曰：「丞相欲殺某二人，就此請殺，只不敢去。」<span class="jiazhu">不獨二人哀，我亦爲二人哀之。</span>孔明笑曰：「何其愚也！吾令汝等去，自有主見：吾昨夜仰觀天文，見畢星躔於太陰之分，此月內必有大雨淋漓。<span class="jiazhu">先生知風，知霧，又知雨。</span>魏兵雖有四十萬，安敢深入山險之地？因此不用多軍，決不受害。吾將大軍皆在漢中安居一月，待魏兵退，那時以大兵掩之：以逸待勞，吾十萬之眾可勝魏兵四十萬也。」<span class="jiazhu">此處方纔盡情說明。</span>二人聽畢，方大喜，拜辭而去。孔明隨統大軍出漢中，傳令教各處隘口預備乾柴草料細糧，俱勾一月人馬支用，以防秋雨。<span class="jiazhu">又點「秋」字，應上秋涼時序，一毫不亂。</span>將大軍寬限一月，先給衣食，伺候出征。<span class="jiazhu">以上按下武侯一邊，以下再敘真、懿一邊。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說曹真、司馬懿同領大軍，徑到陳倉城內，不見一間房屋；尋土人問之，皆言孔明回時放火燒毀。<span class="jiazhu">將前事於此補出。</span>曹真便要從陳倉道進發。懿曰：「不可輕進。我夜觀天文，見畢星躔於太陰之分，此月內必有大雨，<span class="jiazhu">孔明知雨，仲達知雨；但孔明知有一月之雨，仲達則未必知有一月之雨耳。</span>若深入重地，常勝則可，倘有疏虞，人馬受苦，要退則難。且宜在城中搭起窩鋪住紮，以防陰雨。」真從其言。未及半月，天雨大降，淋漓不止。陳倉城外，平地水深三尺，軍器盡濕，人不得睡，晝夜不安。<span class="jiazhu">沉灶產蛙，仿佛似晉陽當日。</span>大雨連降三十日，馬無草料，死者無數，軍士怨聲不絕。傳入洛陽，魏主設壇，求晴不得。<span class="jiazhu">此時道士亦大吃苦也。</span>黃門侍郎王肅上疏曰：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	前志有之：「千里饋糧，士有饑色；樵蘇後爨，師不宿飽。」此謂平途之行軍者也。<span class="jiazhu">先言轉餉之遠。</span>又況於深入險阻，鑿路而前，則其爲勞，必相百也。<span class="jiazhu">次言路徑之險。</span>今又加之以霖雨，山板峻滑，眾逼而不展，糧遠而難繼：實行軍之大忌也。<span class="jiazhu">次言天時之災。</span>聞曹真發已逾月，而行方半谷，治道功大，戰士悉作。是彼偏得以逸待勞，乃兵家之所憚也。<span class="jiazhu">次言士卒之勞。</span>言之前代，則武王伐紂，出關而復還；論之近事，則武、文征權，臨江而不濟：豈非順天知時，通於權變者哉？願陛下念水雨艱劇之故，休息士卒；<span class="jiazhu">此言日下必宜退兵。</span>後日有釁，乘時用之。所謂「悅以犯難，民忘其死」者也。<span class="jiazhu">此言他日方可進兵。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	魏主覽表，正在猶豫，楊阜、華歆亦上疏諫。<span class="jiazhu">王肅表用實寫，楊阜、華歆表用虛寫。</span>魏主即下詔，遣使詔曹真、司馬懿還朝。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	卻說曹真與司馬懿商議曰：「今連陰三十日，軍無戰心，各有思歸之意，如何禁止？」<span class="jiazhu">此番一出，是特地來賞雨。</span>懿曰：「不如且回。」真曰：「倘孔明追來，怎生退之？」懿曰：「先伏兩軍斷後，方可回兵。」正議間，忽使命來召。二日遂將大軍前隊作後隊，後隊作前隊，徐徐而退。<span class="jiazhu">以上按下真、懿一邊，以下再敘武侯一邊。</span>
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	卻說孔明計算一月秋雨將盡，天尚未晴，自提一軍屯於城固，又傳令教大軍會於赤坡駐紮。孔明升帳喚眾將言曰：「吾料魏兵必走，魏主必下詔來取曹真、司馬懿兵回。<span class="jiazhu">先生如見。</span>吾若追之，必有準備；不如任他且去，再作良圖。」<span class="jiazhu">魏兵每爲追蜀兵而敗，武侯不追，大有主見。</span>忽王平令人報來，說魏兵已回。孔明吩咐來人，傳與王平：「不可追襲。吾自有破魏兵之策。」正是：
</p>
<p class="margin2" id="p26"><a class="gg-link" href="#p26" onclick="return changeColor(this);"></a>
	魏兵縱使能埋伏，漢相原來不肯追。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	未知孔明怎生破魏，且看下文分解。
</p>
</div></body></html>