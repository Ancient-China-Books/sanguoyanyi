<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第七十四回　龐令名檯櫬決死戰　關雲長放水淹七軍</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第七十四回　龐令名檯櫬決死戰
	關雲長放水淹七軍
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	關公初欲與馬超比試，而今與馬超之部將爭鋒，是與戰馬超無異也。馬超既與關公爲一家，而龐德乃與關公死戰，是亦與戰馬超無異也。以關公敵馬超，猶未爲損重；而以龐德鬥馬超，毋乃爲背主乎？其後既不肯背曹操而降關公，其初何以背馬騰而降曹操？故龐德之死，君子無取焉。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	關公以水勝者有二：一爲白河之水，一爲襄江之水。白河之水，是奉孔明之命而小用之者也；襄江之水，是得孔明之意而大用之者也。小用之，不過火後之餘波；大用之，遂作軍前之勝算。蓋孔明以水濟火，而關公則純用水。純用水，而水之功更大於前矣。雖然，玄德以孔明爲水，孔明而用水，猶之以水濟水耳。若關公性烈如火，面赤如火，坐下之馬亦如火，則雖純用水，而亦可謂之以水濟火雲。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	襄江之決，可以淹七軍，而不足以取樊城，何也？曰：水之灌兵也易，而灌城也難。灌兵之水，順而速；灌城之水，漸而遲。速則敵不及防，而遲則敵能自守也。然則決泗水而取下邳，決漳水而取冀州，將毋曹操之用水獨勝於關公乎？曰：是又不然。使下邳無侯成之納款，冀州無審榮之獻門，則二城未必可入。操之幸勝，豈盡水之力哉！
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	關公之欲決襄江，與冷苞之欲決涪江，其謀無異，不可以成敗論也。苞之所以敗者，彭羕告焉，而龐統防焉；公之所以勝者，成何覺焉，而于禁昧焉。法正知之早，故不移營而無傷；龐德知之晚，雖欲移營而無及。同一謀，而謀之成不成，亦視敵之愚與不愚耳。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	魚入罾口，而關公坐享漁人之利矣。而龐德幾爲網之漏，而卒爲俎之登；于禁不爲校之烹，而幸爲池之畜。其故何也？蓋魚入罾而難脫，此禁之所以被擒；魚得水而不涸，此禁之所以終活歟？
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	觀於樊城之不下，而知天之不欲復興漢室也。當單福取樊城之時，其兵力不足以守樊城，故其後終至棄樊城。及關公圍樊城之時，其兵力將不止於取樊城，則其時甚利於得樊城，而惜乎其中阻也。讀書之此，爲之三歎。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說曹操欲使于禁赴樊城救援，問眾將誰敢作先鋒。一人應聲願往。操視之，乃龐德也。操大喜曰：「關某威震華夏，未逢對手；今遇令明，真勁敵也。」遂加于禁爲征南將軍，加寵德爲征西都先鋒，大起七軍，前往樊城。<span class="jiazhu">天一生水，地六成之，七固水之數也。</span>這七軍，皆北方強壯之士。兩員領軍將校：一名董衡，一名董超；當日引各頭目參拜于禁。董衡曰：「今將軍提七枝重兵，去解樊城之厄，期在必勝，乃用龐德爲先鋒，豈不誤事？」禁驚問其故。衡曰：「龐德原係馬超手下副將，不得已而降魏；今其故主在蜀，職居『五虎上將』，<span class="jiazhu">照應前事。</span>況其親兄龐柔亦在西川爲官。<span class="jiazhu">又補敘前文所未及。</span>今使他爲先鋒，是潑油救火也。將軍何不啟知魏王，別換一人去？」<span class="jiazhu">有此一段言語，愈見下文龐德之不易也。</span>禁聞此語，遂連夜入府啟知曹操。操省悟，即喚龐德至階下，令納下先鋒印。德大驚曰：「某正欲與大王出力，何故不肯見用？」操曰：「孤本無猜疑；但今馬超現在西川，汝兄龐柔亦在西川，俱佐劉備。孤縱不疑，奈眾口何？」<span class="jiazhu">操推託別人，亦一激之意。</span>龐德聞之，免冠頓首，流血滿面而告曰：「某自漢中投降大王，每感厚恩，雖肝腦塗地不能補報；大王何疑於德也？德昔在故鄉時，與兄同居，嫂甚不賢，德乘醉殺之；兄恨德入骨髓，誓不相見，恩已斷矣。<span class="jiazhu">殺嫂絕兄，是爲無親。</span>故主馬超有勇無謀，兵敗地亡，孤身入川，今與德各事其主，舊義已絕。<span class="jiazhu">背主從操，是爲無君。</span>德感大王恩遇，安敢萌異志？惟大王察之！」操乃扶起龐德，撫慰曰：「孤素知卿忠義，前言特以安眾人之心耳。卿可努力建功。卿不負孤，孤亦必不負卿也。」<span class="jiazhu">老賊善於用人。</span>德拜謝回家，令匠人造一木櫬。<span class="jiazhu">亦是死兆。</span>次日，請諸友赴席，列櫬於堂。眾親友見之，皆驚問曰：「將軍出師，何用此不祥之物？」德舉杯謂親友曰：「吾受魏王厚恩，誓以死報。今去樊城與關某決戰，我若不能殺彼，必爲彼所殺；即不爲彼所殺，我亦當自殺。故先備此櫬，以示無空回之理。」<span class="jiazhu">若死於疆場，當以馬革裹屍耳，何以櫬爲？</span>眾皆嗟歎。德喚其妻李氏與其子龐會出，謂其妻曰：「吾今爲先鋒，義當效死疆場。我若死，汝好生看養吾兒；吾兒有異相，長大必當與吾報仇也。」<span class="jiazhu">以死自誓固是好漢，惜其用之不當耳。</span>妻子痛哭送別，德令扶櫬而行。臨行，謂部將曰：「吾今去與關某死戰，我若被關某所殺，汝等即取吾屍置此櫬中。<span class="jiazhu">後被周倉活擒，究竟此櫬無用。</span>我若殺了關某，吾亦即取其首，置此櫬內，回獻魏王。」<span class="jiazhu">櫬爲己設則可，若爲敵設，益覺無謂。</span>部將五百人皆曰：「將軍如此忠勇，某等敢不竭力相助！」於是引軍前進。有人將此言報知曹操。操喜曰：「龐德忠勇如此，孤何憂焉！」賈詡曰：「龐德恃血氣之勇，欲與關某決死戰，臣竊慮之。」<span class="jiazhu">賈詡先料其敗。</span>操然其言，急令人傳旨戒龐德曰：「關某智勇雙全，切不可輕敵。可取則取，不可取則宜謹守。」龐德聞命，謂眾將曰：「大王何重視關某也？吾料此去，當挫關某三十年之聲價。」<span class="jiazhu">誰知關公聲價，雖死不挫乎。</span>禁曰：「魏王之言，不可不從。」德奮然趲軍前至樊城，耀武揚威，鳴鑼擊鼓。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說關公正坐帳中，忽探馬飛報：「曹操差于禁爲將，領七枝精壯兵到來。前部先鋒龐德，軍前抬一木櫬，口出不遜之言，誓欲與將軍決一死戰。兵離城止三十里矣。」關公聞言，勃然變色，美髯飄動，大怒曰：「天下英雄聞吾之名，無不畏服；龐德豎子，何敢藐視吾耶！<span class="jiazhu">關公好勝，又遇著一個不怕死的。</span>關平一面攻打樊城，吾自去斬此匹夫，以雪吾恨！」平曰：「父親不可以泰山之重，與頑石爭高下。辱子願代父去戰龐德。」關公曰：「汝試一往，吾隨後便來接應。」關平出帳，提刀上馬，領兵來迎龐德。兩陣對圓，魏營一面皂旗，上大書「南安龐德」四個白字。<span class="jiazhu">用白書字，便是掛孝之兆，頗似今之銘旌。</span>龐德青袍銀鎧，鋼刀白馬，立於陣前；背後五百軍兵緊隨，步卒數人肩抬木櫬而出。關平大罵龐德：「背主之賊！」<span class="jiazhu">背主二字，罵得切當。</span>龐德問部卒曰：「此何人也？」或答曰：「此關公義子關平也。」德叫曰：「吾奉魏王旨，來取汝父之首！汝乃疥癩小兒，吾不殺汝！快喚汝父來！」<span class="jiazhu">龐德無兄，豈識關公有子。</span>平大怒，縱馬舞刀，來取龐德。德橫刀來迎。戰三十合，不分勝負，兩家各歇。<span class="jiazhu">不是寫龐德，是寫關公。</span>早有人報知關公。公大怒，令廖化去攻樊城，自己親來迎敵龐德。關平接著，言與龐德交戰不分勝負。關公隨即橫刀出馬，大叫曰：「關雲長在此，龐德何不早來受死！」<span class="jiazhu">龐德來討死，公乃欲以死與之。</span>鼓聲響處，龐德出馬曰：「吾奉魏王旨，特來取汝首！恐汝不信，備櫬在此。汝若怕死，早下馬受降！」關公大罵曰：「量汝一匹夫，亦何能爲！可惜我青龍刀，斬汝鼠賊！」<span class="jiazhu">爲刀惜，亦當爲公惜。</span>縱馬舞刀，來取龐德。德輪刀來迎。二將戰有百餘合，精神倍長。兩軍各看得癡呆了。<span class="jiazhu">在眾人眼中寫一句。</span>魏軍恐龐德有失，急令鳴金收軍。關平恐父年老，亦急鳴金。二將各退。龐德歸寨，對眾曰：「人言關公英雄，今日方信也。」<span class="jiazhu">德亦心服。</span>正言間，于禁至。相見畢，禁曰：「聞將軍戰關公，百合之上，未得便宜，何不且退軍避之？」德奮然曰：「魏王命將軍爲大將，何太弱也？吾來日與關某共決一死，誓不退避！」<span class="jiazhu">到底只是要尋死。</span>禁不敢阻而回。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說關公回寨，謂關平曰：「龐德刀法慣熟，真吾敵手。」平曰：「俗云：『初生之犢不懼虎。』父親縱然斬了此人，只是西羌一小卒耳。倘有疏虞，非所以重伯父之託也。」<span class="jiazhu">關平之言，深見大體。</span>關公曰：「吾不殺此人，何以雪恨？吾意已決，再勿多言！」次日，上馬引兵前進。龐德亦引兵來迎。兩陣對圓，二將齊出，更不打話，出馬交鋒。鬥至五十餘合，龐德撥回馬，拖刀而走。關公隨後追趕。關平恐有疏失，亦隨後趕去。<span class="jiazhu">關平處處精細。</span>關公口中大罵：「龐賊！欲使拖刀計，吾豈懼汝？」原來龐德虛作拖刀勢，卻把刀就鞍橋掛住，偷拽雕弓，搭上箭射將來。<span class="jiazhu">不能以刀勝，而欲以箭勝，亦不算英雄。</span>關平眼快，見龐德拽弓，大叫：「賊將休放冷箭！」<span class="jiazhu">關平能。</span>關公急睜眼看時，弓弦響處，箭早到來；躲閃不及，正中左臂。關平馬到，救父回營。龐德勒回馬，輪刀趕來，忽聽得本營鑼聲大震。德恐後軍有失，急勒馬回。原來于禁見龐德射中關公，恐他成了大功，滅己威風，故鳴金收軍。<span class="jiazhu">于禁初阻龐德，今故忌之。</span>龐德回馬，問：「何故鳴金？」于禁曰：「魏王有戒：關公智勇雙全。他雖中箭，只恐有詐，故鳴金收軍。」<span class="jiazhu">解說得勉強。</span>德曰：「若不收軍，吾已斬了此人也！」<span class="jiazhu">有關平相救，只怕未必。</span>禁曰：「緊行無好步，當緩圖之。」龐德不知于禁之意，只懊悔不已。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說關公回營，拔了箭頭。幸得箭射不深，用金瘡藥敷之。<span class="jiazhu">後文有一箭射得重，此處先有一箭射得輕，爲之作引。</span>關公痛恨龐德，謂眾將曰：「吾誓報此一箭之仇！」眾將對曰：「將軍且暫安息幾日，然後與戰未遲。」次日，人報龐德引軍搦戰。關公就要出戰。眾將勸住。龐德令小軍毀罵。關平把住隘口，分付眾將休報知關公。<span class="jiazhu">寫關平精細之細。</span>龐德搦戰十餘日，無人出迎，乃與于禁商議曰：「眼見關公箭瘡舉發，不能動止；不若乘此機會，統七軍一擁殺入寨中，可救樊城之圍。」于禁恐龐德成功，只把魏王戒旨相推，不肯動兵。<span class="jiazhu">于禁忌龐德，正爲龐德背馬超之報。</span>龐德累欲動兵，于禁只不允，乃移七軍轉過山口，離樊城北十里，依山下寨，禁自領兵截斷大路，令龐德屯兵於谷後，使德不能進兵成功。<span class="jiazhu">龐德前爲楊松之忌，遂降曹操；今有于禁之忌，何不降關公？</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說關平見關公箭瘡已合，甚是喜悅。忽聽得于禁移七軍於樊城之北下寨，未知其謀，即報知關公。公遂上馬，引數騎上高阜處望之，見樊城城上旗號不整，軍士慌亂；<span class="jiazhu">又在關公眼中帶寫樊城一筆。</span>城北十里山谷之內，屯著軍馬；又見襄江水勢甚急。<span class="jiazhu">伏筆甚妙。</span>看了半晌，喚嚮導官問曰：「樊城北十里山谷，是何地名？」對曰：「罾口川也。」關公喜曰：「于禁必爲我擒矣。」將士問曰：「將軍何以知之？」關公曰：「魚入罾口，豈能久乎？」<span class="jiazhu">坡名落鳳，龐統被射；川名罾口，于禁被擒，正復相似。而龐統則自覺之，于禁則不自知，而關公知之。</span>諸將未信。公回本寨。時值八月秋天，驟雨數日。公令人預備船筏，收拾水具。關平問曰：「陸地相持，何用水具？」公曰：「非汝所知也。于禁七軍不屯於廣易之地，而聚於罾口川險隘之處；方今秋雨連綿，襄江之水必然泛漲；吾已差人堰住各處水口，待水發時，乘高就船，放水一淹，樊城、罾口川之兵皆爲魚鱉矣。」<span class="jiazhu">不獨于禁爲魚，七軍皆爲魚矣。</span>關平拜服。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說魏軍屯於罾口川，連日大雨不止，督將成何來見于禁曰：「大軍屯於川口，地勢甚低；雖有土山，離營稍遠。即今秋雨連綿，軍士艱辛。近有人報說荊州兵移於高阜處，<span class="jiazhu">關公移兵，在成何口中補出。</span>又於漢水口預備戰筏，倘江水泛漲，我軍危矣。宜早爲計。」于禁叱曰：「匹夫惑吾軍心耶！再有多言者，斬之！」<span class="jiazhu">于禁素來知兵，今何愚昧之甚？總之人不可以有私，私則蔽明，可不戒哉！</span>成何羞慚而退，卻來見龐德，說此事。德曰：「汝所見甚當。奈大軍不肯移兵，吾明日自移軍，屯於他處。」<span class="jiazhu">只怕等明日不得。</span>計議方定，是夜風雨大作。龐德坐於帳中，只聽得萬馬爭奔，征鼙震地。德大驚，急出帳上馬看時，四面八方風雨驟至；七軍亂竄，隨波逐浪者不計其數。平地水深丈餘，于禁、龐德與諸將，各登小山避水。<span class="jiazhu">地水師化作水山蹇。</span>比及平明，關公及眾將皆搖旗鼓噪，乘大船而來。于禁見四下無路，左右止有五六十人，料不能逃，口稱願降。<span class="jiazhu">不濟事。</span>關公令盡去衣甲，拘收入船，<span class="jiazhu">初入罾口，今則已入魚舟。</span>然後來擒龐德。時龐德并二董及成何，與步卒五百人，皆無衣甲，立在堤上。見關公來，龐德全無懼怯，奮然前來接戰。關公將船四面圍定，軍士一齊放箭，射死魏兵大半。董衡、董超見勢已危，乃告龐德曰：「軍士折傷大半，四下無路，不如投降。」龐德大怒曰：「吾受魏王厚恩，豈肯屈節於人！」遂親斬董衡、董超於前，<span class="jiazhu">其初本是二董疑龐德，今反是龐德殺二董，出於意外。</span>厲聲曰：「再說降者，以此二人爲例！」於是眾皆奮力禦敵。自平明戰至日中，勇力倍增。關公催四面急攻，矢石如雨。德令軍士用短兵接戰。德回顧成何曰：「吾聞『勇將不怯死以苟免，壯士不毀節而求生。』<span class="jiazhu">此一語在被擒於曹操時何不記之？</span>今日乃我死日也。<span class="jiazhu">死則死矣，但不知木櫬何處去耳。</span>汝可努力死戰。」成何依令向前，被關公一箭射落水中。眾軍皆降，止有龐德一人力戰。正遇荊州數十人，駕小船近堤來，德提刀飛身一躍，早上小船，立殺十餘人，<span class="jiazhu">有此本事，可惜力之不得其當。</span>余皆棄船赴水逃命。龐德一手提刀，一手使短棹，欲向樊城而走。<span class="jiazhu">與許褚渭橋之舟仿佛相類。</span>只見上流頭一將，撐大筏而至，將小船撞翻，龐德落於水中。船上那將跳下水去，生擒龐德上船。眾視之，擒龐德者，乃周倉也。<span class="jiazhu">先敘其功，後出其名。</span>倉素知水性，又在荊州住了數年，愈加慣熟；更兼力大，因此擒了龐德。<span class="jiazhu">又補敘周倉武藝。</span>于禁所領七軍，皆死於水中。其會水者，料無去路，亦皆投降。後人有詩曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	夜半征鼙響震天，襄樊平地作深淵。<br/>
	關公神算誰能及，華夏威名萬古傳。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	關公回到高阜去處，升帳而坐。群刀手押過于禁來。禁拜伏於地，乞哀請命。<span class="jiazhu">大失體面。</span>關公曰：「汝怎敢抗吾？」禁曰：「上命差遣，身不由己。望君侯憐憫，誓以死報。」公綽髯笑曰：「吾殺汝，猶殺狗彘耳，空汙刀斧！」令人縛送荊州，大牢內監候，<span class="jiazhu">荊州大牢，權作放身也。</span>「待吾回，別作區處。」發落去訖。<span class="jiazhu">爲後文伏筆。</span>關公又令押過龐德。德睜眉怒目，立而不跪。<span class="jiazhu">不肯跪關公，獨肯跪曹操，殊無足取。</span>關公曰：「汝兄現在漢中；汝故主馬超，亦在蜀中爲大將。汝如何不早降？」<span class="jiazhu">絕不記被射之恨，何等卓犖。</span>德大怒曰：「吾寧死於刀下，豈降汝耶！」<span class="jiazhu">德之所以不降者，想以妻子在許昌故耶？嫂可殺，兄可絕，而妻子獨不可棄耶？</span>罵不絕口。公大怒，喝令刀斧手推出斬之。德引頸受刑。關公憐而葬之。<span class="jiazhu">此時定是關公另以木櫬葬之，原來之櫬，不知漂沒歸何所矣。</span>於是乘水勢未退，復上戰船，引大小將校來攻樊城。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說樊城周圍，白浪滔天，水勢益甚，城垣漸漸浸塌，男女擔土搬磚，填塞不住。曹軍眾將無不喪膽，慌忙來告曹仁曰：「今日之危，非力可救；可趁敵軍未至，乘舟夜走，雖然失城，尚可全身。」<span class="jiazhu">皆是怕死的。</span>仁從其言。方欲備船出走，滿寵諫曰：「不可出。山水驟至，豈能長存？不旬日，即當自退。<span class="jiazhu">成何知水之將來，滿寵知水之將去，而一見聽，一不見聽，亦有幸有不幸焉。</span>關公雖未攻城，已遣別將在郟下。其所以不敢輕進者，慮吾軍襲其後也。今若棄城而去，黃河以南，非國家之有矣。願將軍固守此城，以爲保障。」仁拱手稱謝曰：「非伯寧之教，幾誤大事。」<span class="jiazhu">若無滿寵，則樊城怭爲關公所有；關公既得樊城，則舉黃河以南，皆可據而有之。如是則呂蒙雖襲荊州，而關公猶不至於無以自立也。而滿寵言之，曹仁聽之，豈非天哉！</span>乃騎白馬上城，聚眾將發誓曰：「吾受魏王命保守此城；但有言棄城而去者，斬！」諸將皆曰：「某等願以死據守！」仁大喜，就城上設弓弩數百，軍士晝夜防護，不敢懈怠。老幼居民，擔土石填塞城垣。旬日之內，水勢漸退。關公自擒魏將于禁等，威震天下，無不驚駭。忽次子關興來寨內省親。<span class="jiazhu">關興於此處出現。</span>公就令興齎諸官立功文書去成都，見漢中王，各求升遷。<span class="jiazhu">但求升遷，而不求添兵相助，是亦疏虞處。</span>興拜辭父親，徑投成都去訖。<span class="jiazhu">虧此一去，關公留得一子。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說關公分兵一半，直抵郟下。公自領兵四面攻打樊城。當日關公自到北門，立馬揚鞭，指而問曰：「汝等鼠輩，不早來降，更待何時？」正言間，曹仁在敵樓上見關公身上止披掩心甲，斜袒著綠袍，乃急招五百弓弩手，一齊放箭。公急勒馬回時，右臂上中一弩箭，翻身落馬。正是：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	水裏七軍方喪膽，城中一箭忽傷身。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	未知關公性命如何，且看下文分解。
</p>
</div></body></html>