<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第八十三回　戰猇亭先主得仇人　守江口書生拜大將</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu6">
	第八十三回　戰猇亭先主得仇人<br/>
	守江口書生拜大將
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	關公顯聖，不一而足，前文既追呂蒙，此回又擒潘璋。或疑爲演義妝點，未必其事之果然，而不知無庸疑也。即公之不沒於今日，可以信其不沒於當年。以爲有關公，何處是關公？以爲無關公，何處非關公？豈必拜像瞻圖，見赤面長髯者而後謂之關公哉！「是氣所磅礡，凜烈萬古存。」殆無日不有一關公在天地，無日不有一關公在人心耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	潘璋之死，妙在關公顯聖；糜芳、傅士仁、馬忠之死，又妙在不必關公顯聖。若必待關公顯聖而後獲之，則不勝其顯聖矣。且孫權、陸遜亦當顯聖以殺之，連營七百里之失，亦當顯聖以告之，而全蜀之師可不動，先主之兵可不敗，魚腹浦之八陣圖可不設矣。<span class="shu-ming">三國志</span>本以紀人事，豈盡如<span class="shu-ming">西遊記</span>仗孫行者之神通，賴南海觀音之相救乎？雖然，糜芳之欲降，馬忠之被刺，關公之靈實式憑，則亦謂之關可之顯聖可也。不寧惟是，即孫權之縛送范疆、張達，安知非翼德之靈實使其然，則亦謂之翼德顯聖可也。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	觀先主之伐孫權，而知其必不赦糜芳也。不以孫夫人之尚在而寬孫權，豈肯以糜夫人之既死而赦糜芳乎？又觀先主之殺糜芳，而知其必不釋東吳也。不以殉難而亡之糜夫人而赦其弟兄，肯以不告而歸之孫夫人而恕其兄乎？凡人妻子之情，每足奪其兄弟之情；而愛兄弟之情，每不如其愛妻子之情。觀於先主亦可以風矣。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	書生而有大將之才，不得以書生目之。亦惟書生而有大將之才，則正以其書生而取之。先軫悅禮樂而敦詩書，晉之名將一書生也；張巡讀書過目不忘，唐之名將一書生也；嶽飛歌雅投壺，孟珙掃地焚香，宋之名將一書生也。每怪今人以書生相詬詈，見其人之文而無用者，輒笑之爲書生氣。試觀陸遜之爲書生，奈何輕量書生哉？
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	從來未有不忍辱而能負重者：韓信非爲胯下之夫，則不能成興漢之烈；張良非進圮橋之履，則不能成報韓之功。又未有不能負重而能忍辱者：子胥惟懷破楚之略，故能乞食於丹陽；范蠡惟懷沼吳之謀，故甘受屈於石室。古今大有爲之人，一生力奮，只在負重二字；一生學問，只在忍辱二字。熟讀一卷<span class="shu-ming">老子</span>，便當得一卷<span class="shu-ming">陰符經</span>。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	愛老而不愛少者，不可以用才；愛少而不愛老者，亦不可以用才。孔明之用黃忠，非以其老而用之也，直以爲是請纓之終軍、破浪之宗愨、三表五餌之賈誼而用之也。闞澤之薦陸遜，非以其少而薦之也，直以爲是皓首之子牙、白髮之充國、耆英之文彥博而薦之也。總之人而才，則老亦可，少亦可；人而不才，則老亦不可，少亦不可。但當論其才與不才，不當論其少與不少雲。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	周郎之戢赤壁，龐統與有力焉。呂蒙之襲荊州，陸遜亦與有力焉。乃魯肅薦統，而孫權不聽；闞澤薦遜，而孫權聽之。豈信魯肅不如其信闞澤哉？亦前後之勢有不同耳。一當赤壁大勝之後，故氣驕而言難入；一當猇亭新敗之日，故心小而謀易從也。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說章武二年春正月，<span class="jiazhu">正月敘起，時序分明。</span>武威後將軍黃忠隨先主伐吳，忽聞先主言老將無用，即提刀上馬，引親隨五六人，徑到彝陵營中。<span class="jiazhu">此老倔強猶昔。</span>吳班與張南、馮習接入，問曰：「老將軍此來，有何事故？」忠曰：「吾自長沙跟天子到今，多負勤勞。今雖七旬有餘，尚食肉十斤，臂開二石之弓，能乘千里之馬，未足爲老。昨日主上言吾等老邁無用，故來此與東吳交鋒，看吾斬將，老也不老！」<span class="jiazhu">黃忠不服老，陸遜不服少，正與後文相對。</span>正言間，忽報吳兵前部已到，哨馬臨營。忠奮然而起，出帳上馬。馮習等勸曰：「老將軍且休輕進。」忠不聽，縱馬而去。吳班令馮習引兵助戰。忠在吳軍陣前，勒馬橫刀，單搦先鋒潘璋交戰。<span class="jiazhu">意在待仇人。</span>璋引部將史跡出馬。跡欺忠年老，挺槍出戰；鬥不三合，被忠一刀斬於馬下。潘璋大怒，揮關公使的青龍刀，<span class="jiazhu">爲前孫權賜刀照應，爲後關興得刀伏筆。</span>來戰黃忠。交馬數合，不分勝負。忠奮力惡戰，璋料敵不過，撥馬便走。忠乘勢追殺，全勝而回。<span class="jiazhu">第一日黃忠不老。</span>路逢關興、張苞。興曰：「我等奉聖旨來助老將軍；既已立了功，速請回營。」忠不聽。次日，潘璋又來搦戰。黃忠奮然上馬。興、苞二人要助戰，忠不從；吳班要助戰，忠亦不從；<span class="jiazhu">譬之善奕棋者，有人從旁幫之，雖贏不喜。</span>只自引五千軍出迎。戰不數合，璋拖刀便走。忠縱馬追之，厲聲大叫曰：「賊將休走！吾今爲關公報仇！」<span class="jiazhu">第二日黃忠又不老。</span>追至三十餘里，四面喊聲大震，伏兵齊出：右邊周泰，左邊韓當，前有潘璋，後有淩統，把黃忠困在垓心。忽然狂風大起，忠急退時，山坡上馬忠引一軍出，一箭射中黃忠肩窩，險些兒落馬。<span class="jiazhu">中箭後偏不能落馬，亦是他不老處。</span>吳兵見忠中箭，一齊來攻。<span class="jiazhu">讀者至此爲黃忠著急。</span>忽後面喊聲大起，兩路軍殺來，吳兵潰散，救出黃忠，乃關興、張苞也。<span class="jiazhu">來得突兀，寫得聲勢。</span>二小將保送黃忠，徑到御前營中。忠年老血衰，箭瘡痛裂，病甚沉重。先主御駕自來看視，撫其背曰：「令老將軍中傷，朕之過也！」忠曰：「臣乃一武夫耳，幸遇陛下。臣今年七十有五，壽亦足矣。望陛下善保龍體，以圖中原！」<span class="jiazhu">不以江東爲重，而以中原爲重，與趙雲一樣見識。</span>言訖，不省人事。是夜殞於禦營。後人有詩歎曰：
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	老將說黃忠，收川立大功。<br/>
	重披金鎖甲，雙挽鐵胎弓。<br/>
	膽氣驚河北，威名鎮蜀中。<br/>
	臨亡頭似雪，猶自顯英雄。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	先主見黃忠氣絕，哀傷不已，敕具棺槨，葬於成都。先主歎曰：「五虎大將，已亡三人。朕尚不能復仇，深可痛哉！」<span class="jiazhu">又因黃忠并念關、張，畢竟黃忠是客，關、張是主。</span>乃引御林軍直至猇亭，大會諸將，分軍八路，水陸俱進。水路令黃權領兵，先主自率大軍於旱路進發：時章武二年二月中旬也。<span class="jiazhu">自正月序至二月，時序分開，正爲下文夏月燒營伏筆。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	韓當、周泰聽知先主御駕來征，引兵出迎。<span class="jiazhu">孫權屢次自臨陣前，獨至此時不敢出面，可謂怯矣。</span>兩陣對圓，韓當、周泰出馬。只見蜀營門旗開處，先主自出，黃羅銷金傘蓋，左右白旌黃鉞，金銀旌節，前後圍繞。<span class="jiazhu">自爲帝之後，須此一番渲染，與受魏九錫者不同。</span>當大叫曰：「陛下今爲蜀主，何自輕出？倘有疏虞，悔之何及！」先主遙指罵曰：「汝等吳狗，傷朕手足，誓不與立於天地之間！」當回顧眾將曰：「誰敢衝突蜀兵？」部將夏恂，挺槍出馬。先主背後張苞挺丈八矛縱馬而出，大喝一聲，直取夏恂。恂見苞聲若巨雷，心中驚懼；恰待要走，周泰弟周平見恂抵敵不住，揮刀縱馬而來。關興見了，躍馬提刀來迎。張苞大喝一聲，一矛刺中夏恂，倒撞下馬。周平大驚，措手不及，被關興一刀斬了。<span class="jiazhu">此處雙寫二將。</span>二小將便取韓當、周泰。韓、週二人，慌退入陣。先主視之，歎曰：「虎父無犬子也！」<span class="jiazhu">先主處處念著兄弟，又與關公虎子、犬女語遙遙相對。</span>用禦鞭一指，蜀兵一齊掩殺過去。吳兵大敗，那八路兵，勢如泉湧，殺的那吳軍屍橫遍野，血流成河。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說甘寧正在船中養病，聽知蜀兵大至，火急上馬，正遇一彪蠻兵，人皆被發跣足，皆使弓弩長槍，搪牌刀斧；爲首乃是番王沙摩柯，生得面如噀血，碧眼突出，使一個鐵蒺藜骨朵，腰帶兩張弓，威風抖擻。<span class="jiazhu">寫得番王可畏，早爲南蠻孟獲伏筆。</span>甘寧見其勢大，不敢交鋒，撥馬而走；被沙摩柯一箭射中頭顱。寧帶箭而走。<span class="jiazhu">甘寧病中中箭，猶能帶箭而走。黃忠雖老不老，甘寧雖病不病，兩人雖死不死矣。</span>到於富池口，坐於大樹之下而死。樹上群鴉數百，圍繞其屍。吳王聞之，哀痛不已，具禮厚葬，立廟祭祀。<span class="jiazhu">至今富池口有甘興霸廟，往來客商祭祀，有神鴉送客一程。</span>後人有詩歎曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	吳郡甘興霸，長江錦幔舟。<br/>
	酬君重知已，報友化仇雠。<br/>
	劫寨將輕騎，驅兵飲巨甌。<br/>
	神鴉能顯聖，香火永千秋。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說先主乘勢追殺，遂得猇亭。吳兵四散逃走。先主收兵，只不見關興。<span class="jiazhu">第二次又不見關興，寫得出沒不測。</span>先主慌令張苞等四面跟尋。原來關興殺入吳陣，正遇仇人潘璋，驟馬追之。璋大驚，奔入山谷內，不知所往。興尋思只在山裏，往來尋覓不見。看看天晚，迷蹤失路。幸得星月有光，<span class="jiazhu">正與二月中旬相應，用筆閑警。</span>追至山僻之間，時已二更，到一莊上，下馬叩門。一老者出問何人。興曰：「吾是戰將，迷路到此，求一飯充饑。」老人引入，興見堂內點著明燭，中堂繪畫關公神像。<span class="jiazhu">當年便已如此，何況今日？</span>興大哭而拜。老人問曰：「將軍何故哭拜？」興曰：「此吾父也。」老人聞言，即便下拜。興曰：「何故供養吾父？」老人答曰：「此間皆是尊神地方。在生之日，家家侍奉，何況今日爲神乎？<span class="jiazhu">近來造生祠者，生則祠之，沒則已焉，與關公大不相同。</span>老夫只望蜀兵早早報仇。今將軍到此，百姓有福矣。」遂置酒食待之，卸鞍喂馬。三更已後，忽門外又一人擊戶。老人出而問之，乃吳將潘璋亦來投宿。<span class="jiazhu">狹路相逢，天道之巧，往往如此，可不畏哉！</span>恰入草堂，關興見了，按劍大喝曰：「反賊休走！」璋回身便出。忽門外一人，面如重棗，丹鳳眼，臥蠶眉，飄三縷美髯，綠袍金鎧，按劍而入。<span class="jiazhu">潘璋門外所見，與老人堂中所供，有兩關公乎？曰是一，不是二。</span>璋見是關公顯聖，大叫一聲，神魂驚散；欲待轉身，早被關興手起劍落，斬於地上，取心瀝血，就關公神像前祭祀。<span class="jiazhu">非關興殺之，而關公殺之也。</span>興得了父親的青龍偃月刀，<span class="jiazhu">大刀亦「大刀環」矣。</span>卻將潘璋首級擐於馬項之下，辭了老人，就騎了潘璋的馬，望本營而來。老人自將潘璋之屍，拖出燒化。<span class="jiazhu">細甚。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	且說關興行無數里，忽聽得人言馬嘶，一彪軍來到；爲首一將，乃潘璋部將馬忠也。<span class="jiazhu">又恰好遇著仇人。</span>忠見興殺了主將潘璋，將首級擐於馬項之下，青龍刀又被興得了，勃然大怒，縱馬來取關興。興見馬忠是害父仇人，氣沖牛斗，舉青龍刀，望忠便砍。忠部下三百軍，并力上前，一聲喊起，將關興圍在垓心。興力孤勢危。<span class="jiazhu">讀者至此，又必謂關公此時顯聖殺馬忠矣。</span>忽見西北上一彪軍殺來，乃是張苞。馬忠見救兵到來，慌忙引軍自退。關興、張苞一處趕來。趕不數里，前面糜芳、傅士仁引兵來尋馬忠。兩軍相合，混戰一處。苞、興二人兵少，慌忙撤退。<span class="jiazhu">此時馬忠即死，糜芳、傅士仁一併就擒，豈不甚快。然事如此，便不曲；文如此，便不奇。</span>回至猇亭，來見先主，獻上首級，具言此事。先主驚異，賞犒三軍。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說馬忠回見韓當、周泰，收聚敗軍，各分頭守把。軍士中傷者，不計其數。馬忠引傅士仁、糜芳於江渚屯紮。當夜三更，軍士皆哭聲不止。<span class="jiazhu">既寫老人，又寫眾軍，想見關公舊德不泯。</span>糜芳暗聽之。有一夥軍言曰：「我等皆是荊州之兵，被呂蒙詭計送了主公性命，今劉皇叔御駕親征，東吳早晚休矣。所恨者，糜芳、傅士仁也。我等何不殺此二賊，去蜀營投降，功勞不小。」又一夥軍言曰：「不要性急，等個空兒便就下手。」<span class="jiazhu">聽得歷歷分明，聲聲仔細，與蔣幹聽周瑜，先主聽徐庶，更是不同。</span>糜芳聽畢大驚，遂與傅士仁商議曰：「軍心變動，我二人性命難保。今蜀主所恨者馬忠耳，何不殺了他，將首級去獻蜀主？<span class="jiazhu">此時不消關公顯聖，卻假手於糜芳，乃見天道之巧。</span>告稱：我等不得已而降吳，今知御駕前來，特地詣營請罪。」仁曰：「不可。去必有禍。」芳曰：「蜀主寬仁厚德，目今阿斗太子是我外甥，彼但念我國戚之情，必不肯加害。」<span class="jiazhu">有此數語，愈見不文先主之篤於兄弟也。</span>二人計較已定，先備了馬。三更時分，入帳刺殺馬忠，將首級割了，二人帶數十騎，徑投猇亭而來。<span class="jiazhu">糜、傅之殺馬忠，與范、張之刺張飛，相類而相反。</span>伏路軍人先引見張南、馮習，具說其事。次日，到禦營中來見先主，獻上馬忠首級，哭告於前曰：「臣等實無反心；被呂蒙詭計稱言關公已亡，賺開城門，臣等不得已而降。今聞聖駕前來，特殺此賊以雪陛下之恨。伏乞陛下恕臣等之罪。」<span class="jiazhu">糜芳之重投先主，與劉封之不降曹操，又相類而相反。</span>先主大怒曰：「朕自離成都許多時，你兩個如何不來請罪？今日勢危，故來巧言，欲全性命！朕若饒你，至九泉之下，有何面目見關公乎？」<span class="jiazhu">更不思九泉之下有糜夫人。</span>言訖，令關興在禦營中設關公靈位。先主親捧馬忠首級，詣前祭祀。<span class="jiazhu">一個死三牲。</span>又令關興將糜芳、傅士仁剝去衣服，跪於靈前，親自用刀剮之，以祭關公。<span class="jiazhu">兩個活三牲。</span>忽張苞上帳哭拜於前曰：「二伯父仇人皆已誅戮；臣父冤仇何日可報？」<span class="jiazhu">接筍甚緊。</span>先主曰：「賢姪勿憂。朕當削平江南，殺盡吳狗，務擒二賊，與汝親自醢之，以祭汝父。」<span class="jiazhu">范疆、張達在吳，而先主伐吳，不獨爲關公報仇，亦爲翼德報仇耳。</span>苞泣謝而退。此時先主威聲大震，江南之人盡皆膽裂，日夜號哭。韓當、周泰大驚，急奏吳王，具言糜芳、傅士仁殺了馬忠，去歸蜀帝，亦被蜀帝殺了。孫權心怯，遂聚文武商議。步騭奏曰：「蜀主所恨者，乃呂蒙、潘璋、馬忠、糜芳、傅士仁也。今此數人皆亡，獨有范疆、張達二人見在東吳。何不擒此二人，并張飛首級，遣使送還，<span class="jiazhu">步騭爲此語，卻是翼德有靈。</span>交與荊州，送歸夫人，上表求和，再會前情，共圖滅魏，則蜀兵自退矣。」<span class="jiazhu">諸葛瑾已曾與先主言之矣。</span>權從其言，遂具沉香木匣，盛貯飛首，綁縛范疆、張達，囚於檻車之內，<span class="jiazhu">馬忠是送死的，范、張是送活的，一是私送，一是公送。</span>令程秉爲使，齎國書望猇亭而來。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說先主欲發兵前進。忽近臣奏曰：「東吳遣使送張車騎之首，并囚范疆、張達二賊至。」先主兩手加額曰：「此天之所賜，亦由三弟之靈也！」即令張苞設飛靈位。先主見張飛首級在匣中面不改色，<span class="jiazhu">與曹操在木匣中見關公正是相對。</span>放聲大哭。張苞自仗利刀，將范疆、張達萬剮淩遲，祭父之靈。<span class="jiazhu">亦是一副活三牲。</span>祭畢，先主怒氣不息，定要滅吳。馬良奏曰：「仇人盡戳，其恨可雪矣。吳大夫程秉到此，欲還荊州，送回夫人，永結盟好，共圖滅魏，伏候聖旨。」先主怒曰：「朕切齒仇人乃孫權也。今若與之連和，是負二弟當日之盟矣。今先滅吳，次滅魏。」<span class="jiazhu">不肯得風便轉，卻是不識時務。</span>便欲斬來使，以絕吳情。多官苦告方免。程秉抱頭鼠竄，回奏吳主曰：「蜀不從講和，誓欲先滅東吳，然後伐魏。眾臣苦諫不聽，如之奈何？」權大驚，舉止失措。闞澤出班奏曰：「現有擎天之柱，如何不用耶？」<span class="jiazhu">只因先主不見機，就引出這個人來。</span>權急問何人。澤曰：「昔日東吳大事，全任周郎；後魯子敬代之；子敬亡後，決於呂子明；今子明雖喪，見有陸伯言在荊州。此人名雖儒生，實有雄才大略。<span class="jiazhu">儒生誠不可小視。</span>以臣論之，不在周郎之下。<span class="jiazhu">以今論之，當在周郎之上。</span>前破關公，其謀皆出於伯言。<span class="jiazhu">補照七十五回中事。</span>主上若能用之，破蜀必矣。如或有失，臣願與同罪。」權曰：「非德潤之言，孤幾誤大事。」張昭曰：「陸遜乃一書生耳，非劉備敵手；恐不可用。」<span class="jiazhu">張昭不知諸葛瑾，安能知陸遜？</span>顧雍亦曰：「陸遜年幼望輕，恐諸公不服。若不服，則生禍亂，必誤大事。」<span class="jiazhu">昭以書生輕之，雍又以年幼輕之。</span>步騭亦曰：「遜才堪治郡耳；若託以大事，非其宜也。」<span class="jiazhu">雍嫌其望輕，騭又嫌其才短，人固不易知，知人亦不易也。</span>闞澤大呼曰：「若不用陸伯言，則東吳休矣！臣願以全家保之！」<span class="jiazhu">前止以一身保，此又以全家保，如此薦人，薦得著人。</span>權曰：「孤亦素知陸伯言乃奇才也。孤意已決，卿等勿言。」<span class="jiazhu">前不聽魯肅而用龐統，今獨聽闞澤而用陸遜，可謂昔非今是。</span>於是命召陸遜。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	遜本名陸議，後改名遜，字伯言，乃吳郡吳人也；漢城門校尉陸紆之孫，九江都尉陸駿之子；身長八尺，面如美玉；官領鎮西將軍。<span class="jiazhu">百忙中補敘陸遜生平。</span>當下奉召而至，參拜畢，權曰：「今蜀兵臨境，孤特命卿總督軍馬，以破劉備。」遜曰：「江東文武，皆大王故舊之臣；臣年幼無才，安能制之？」<span class="jiazhu">陸遜故意作難，便有邀求築壇賜劍之意。</span>權曰：「闞德潤以全家保卿，孤亦素知卿才。今拜卿爲大都督，卿勿推辭。」遜曰：「倘文武不服，何如？」權取所佩劍與之曰：「如有不聽號令者，先斬後奏。」<span class="jiazhu">與前賜劍周瑜相似。</span>遜曰：「荷蒙重托，敢不拜命；但乞大王於來日會聚眾官，然後賜臣。」<span class="jiazhu">意在壓服眾人，故要眾人面前受之。</span>闞澤曰：「古之命將，必築臺會眾，賜白旄黃鉞、印綬兵符，然後威行令肅。今大王宜遵此禮，擇日築臺，拜伯言爲大都督，假節鉞，則眾人自無不服矣。」<span class="jiazhu">如蕭何薦韓信故事。</span>權從之，命人連夜築壇完備，大會百官，請陸遜登壇，拜爲大都督、右護軍鎮西將軍，進封婁候，賜以寶劍印綬，令掌六郡八十一州兼荊楚諸路軍馬。吳王囑之曰：「閫以內孤主之；閫以外將軍制之。」<span class="jiazhu">比周郎爲都督時倍覺冠冕。</span>遜領命下壇，令徐盛、丁奉爲護衛，即日出師；一面調諸路軍馬，水陸并進。文書到猇亭，韓當、周泰大驚曰：「主上如何以一書生總兵耶？」<span class="jiazhu">韓當、周泰乃孫堅舊將，周瑜尚是後輩，況陸遜乎；以今之世俗論之，當寫眷晚生名帖者，安得不驚。</span>比及遜至，眾皆不服。<span class="jiazhu">韓信拜大將而一軍皆驚，今眾人之輕陸遜仿佛似之。</span>遜升帳議事，眾人勉強參賀。遜曰：「主上命吾爲大將，督軍破蜀。軍有常法，公等各宜遵守。違者王法無親，勿致後悔。」眾皆默然。周泰曰：「目今安東將軍孫桓，乃主上之姪，現困於彝陵城中，內無糧草，外無救兵；請都督早施良策，救出孫桓，以安主上之心。」遜曰：「吾素知孫安東深得軍心，必能堅守，<span class="jiazhu">又在陸遜口中帶表孫桓。</span>不必救之。待吾破蜀後，彼自出矣。」<span class="jiazhu">早已算定。</span>眾皆暗笑而退。韓當謂周泰曰：「今此孺子爲將，東吳休矣！公見彼所行乎？」泰曰：「吾聊以言試之，早無一計，安能破蜀也？」<span class="jiazhu">前不服周郎只是程普一人，今不服陸遜卻是韓、週二人。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	次日，陸遜傳下號令，教諸將各處關防，牢守隘口，不許輕敵。眾皆笑其懦，不肯堅守。次日，陸遜升帳喚諸將曰：「吾欽承王命，總督諸軍，昨已三令五申，令汝等各處堅守；俱不遵吾令，何也？」<span class="jiazhu">此時陸遜爲將，亦大難事。</span>韓當曰：「吾自從孫將軍平定江南，經數百戰；其餘諸將，或從討逆將軍，或從當今大王，皆披堅執銳，出生入死之士。今主上命公爲大都督，令退蜀兵，宜早定計，調撥軍馬，分頭征進，以圖大事；乃只令堅守勿戰，豈欲待天自殺賊耶？吾非貪生怕死之人，奈何使吾等墮其銳氣？」<span class="jiazhu">韓當以言觸陸遜，與黃蓋以言觸周郎，一假一真，前後相映。</span>於是帳下諸將，皆應聲而言曰：「韓將軍之言是也。吾等情願決一死戰！」陸遜聽畢，掣劍在手，厲聲曰：「僕雖一介書生，今蒙主上託以重任者，以吾有尺寸可取，能忍辱負重故也。<span class="jiazhu">」忍辱負重「四字，後來成大事人無不出此。</span>汝等只各守隘口，牢把險要，不許妄動，如違令者皆斬！」<span class="jiazhu">此所謂「始如處女，敵人閉戶」者也。</span>眾皆憤憤而退。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說先主自猇亭布列軍馬，直至川口，接連七百里，前後四十營寨，晝則旌旗蔽日，夜則火光耀天。<span class="jiazhu">與曹操赤壁一樣聲勢。○此處「火光」二字，與後文火光相映像。</span>忽細作報說：「東吳用陸遜爲大都督，總制軍馬。遜令諸將各守險要不出。」先主問曰：「陸遜何如人也？」馬良奏曰：「遜雖東吳一書生，然年幼多才，深有謀略；前襲荊州皆係此人之詭計。」<span class="jiazhu">又在馬良口中照應七十五回中事。</span>先主大怒曰：「豎子詭計，損朕二弟，今當擒之！」便傳令進兵。馬良諫曰：「陸遜之才，不亞周郎，未可輕敵。」<span class="jiazhu">馬良與闞澤之見相同。</span>先主曰：「朕用兵老矣，豈反不如一黃口孺子耶？」<span class="jiazhu">先主與張昭、周泰等之見相似。</span>遂親領前軍，攻打諸處關津隘口。韓當見先主兵來，差人報知陸遜。遜恐韓當妄動，急飛馬自來觀看，正見韓當立馬於山上；遠望蜀兵，漫山遍野而來，軍中隱隱有黃羅蓋傘。韓當接著陸遜，并馬而觀。當指曰：「軍中必有劉備，吾欲擊之。」<span class="jiazhu">寫韓當之猛。視彼驅之戰而不戰者，又復天淵。</span>遜曰：「劉備舉兵東下，連勝十餘陣，銳氣正盛；今只乘高守險，不可輕出，出則不利。但宜獎勵將士，廣布守禦之策，以觀其變。今彼馳騁於平原廣野之間，正自得志；我堅守不出，彼求戰不得，必移屯於山林樹木間。吾當以奇計勝之。」<span class="jiazhu">寫後文伏筆。</span>韓當口雖應諾，心中只是不服，先主使前隊搦戰，辱罵百端。遜令塞耳休聽，不許出迎，親自遍歷諸關隘口，撫慰將士，皆令堅守。<span class="jiazhu">的是忍辱負重之人。</span>先主見吳軍不出，心中焦躁。馬良曰：「陸遜深有謀略。今陛下遠來攻戰，自春歷夏；彼之不出，欲待我軍之變也。願陛下察之。」<span class="jiazhu">馬良之智，亦不輸於陸遜。</span>先主曰：「彼有何謀？但怯敵耳。向者數敗，今安敢再出？」先鋒馮習奏曰：「即今天氣炎熱，軍屯於赤火之中，<span class="jiazhu">誰知避赤火又遇赤火耶？日之火易耐，火之火難當。</span>取水深爲不便。」先主遂命各營皆移於山林茂盛之地，近溪傍澗，待過夏到秋，并力進兵。馮習遂奉旨，將諸寨皆移於林木陰密之處。馬良奏曰：「我軍若動，倘吳兵驟至，如之奈何？」<span class="jiazhu">不言移營之不可，而但言移營之難，猶是第二著。</span>先主曰：「朕令吳班引萬餘弱兵，近吳寨平地屯住；朕親選八千精兵，伏於山谷之中。若陸遜知朕移營，必乘勢來擊，卻令吳班詐敗，遜若追來，朕引兵突出，斷其歸路，小子可擒矣。」<span class="jiazhu">若不遇陸遜，則此計未嘗不妙。</span>文武皆賀曰：「陛下神機妙算，諸臣不及也！」馬良曰：「近聞諸葛丞相在東川點看各處隘口，恐魏兵入寇。陛下何不將各營移居之地，畫成圖本，問於丞相？」先主曰：「朕亦頗知兵法，何必又問丞相？」良曰：「古云『兼聽則明，偏聽則蔽』，望陛下察之。」先主曰：「卿可自去各營，畫成四至八道圖本，親到東川去向丞相。如有不便，可急來報知。」<span class="jiazhu">毛只怕來不及了。</span>馬良領命而去。於是先主移兵於林木陰密處避暑。早有細作報知韓當、周泰。二人聽得此事，大喜，來見陸遜曰：「目今蜀兵四十餘營，皆移於山林密處，依溪傍澗，就水歇涼。都督可乘虛擊之。」正是：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	蜀主有謀能設伏，吳兵好勇定遭擒。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	未知陸遜可聽其言否，且看下文分解。
</p>
</div></body></html>