<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第八十五回　劉先主遺詔託孤兒　諸葛亮安居平五路</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第八十五回　劉先主遺詔託孤兒
	諸葛亮安居平五路
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	高祖斬白帝子而創業，光武起白水村而中興，先主入白帝城而託孤，二帝始於白，一帝終於白，正合李意白字之義。自桃園至此，可謂一大結局矣。然先主之事自此終，孔明之事又將自此始也。前之取西川、定漢中，從草廬三顧中來。後之七擒孟獲、六出祁山，從白帝託孤中來。故此一篇，在前幅則爲煞尾，在後幅則又爲引頭耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	觀先主託孤之語，而知其不以伐吳爲重，終以伐魏爲重矣。其曰「君才十倍曹丕」，何以不曰十倍孫權乎？蓋以與漢爲仇者魏耳，與我爲對者曹氏耳。其曰「嗣子可輔則輔之，不可輔則自取之」，猶云能討賊則輔之，不能討賊則取之也。重在討賊，故不重在嗣位，此前後出師之表，所以不能已歟？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	先主教太子之言，已知太子之無用也。何也？劉禪固不能爲大善，亦不能爲大惡者也。不能爲大善，則但勉之以小善而已；不能爲大惡，則但戒之以小惡而已。先主梟雄之才，其權謀通變，料非其子之所能學，故曰：汝父德薄不足效。知子莫若父，然哉！然哉！
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	或問先主令孔明自取之，爲真話乎，爲假語乎？曰：以爲真，則是真；以爲假，則亦假也。欲使孔明爲曹丕之所爲，則其義之所必不敢出，必不忍出者也。知其必不敢，必不忍，而故令之聞此言，則其輔太子之心愈不得不切矣。且使太子聞此言，則其聽孔明，敬孔明之意愈不得不肅矣。陶謙之讓徐州，全是真不是假；劉表之讓荊州，半是假半是真。與先主之遺命，皆不可同年而語。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	圖事之法，與弈棋同。有同此一著，而用之於前則妙，用之於後則失者。如張耳勸陳涉立六國後，便是妙著；酈生勸高帝立六國後，便是失著。先後之勢異耳。劉曄先言蜀可伐，後言蜀不可伐，一在曹操初破張魯之時，一在魏兵留守漢中之後也。劉曄先言吳可伐，後言吳不可伐，一在先主初下江東之時，一在陸遜大破蜀兵之後也。劉曄可謂知弈矣。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	伊尹三聘，孔明三顧，孔明一伊尹也。呂望釣魚，孔明觀魚，孔明一呂望也。或謂孔明輔蜀在乃翁手中拿班，又在乃郎手中拿班，似乎妝腔太甚。不知不如此，則師相之體不尊；師相之體不尊，則這不聽計不從矣。嗟乎，孔明豈得已哉！
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	曹丕以三路取吳，以五路取蜀，讀至此必謂有一場大廝殺在後。不意三路則一戰而即退，五路則不戰而自解，虎頭蛇尾，可發一笑。有此省力之事者，亦以省力之筆傳之。三路之中，兩路虛寫，惟濡須之兵用實寫；五路之中，四路虛寫，惟鄧芝之使用實寫。又魏之侵吳，吳之禦魏，但敘曹丕，不敘孫權；魏之侵蜀，蜀之禦魏，既敘曹丕、司馬懿，又敘後主、孔明。或詳或略，各各不同，尤見筆法之妙。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說章武二年夏六月，東吳陸遜大破蜀兵於猇亭彝陵之地；先主奔回白帝城，趙雲引兵據守。忽馬良至，見大軍已敗，懊悔不及，將孔明之言奏知先主。<span class="jiazhu">補照前文。</span>先主歎曰：「朕早聽丞相之言，不致今日之敗。<span class="jiazhu">又照應八十一回中語。</span>今有何面目復回成都見群臣乎！」遂傳旨就白帝城住紮，將館驛改爲永安宮。人報馮習、張南、傅彤、程畿、沙摩柯等皆歿於王事，先主傷感不已。<span class="jiazhu">又總點前文。</span>又近臣奏稱：「黃權引江北之兵，降魏去了。<span class="jiazhu">黃權下落，但在先主一邊聽得。妙。</span>陛下可將彼家屬送有司問罪。」先主曰：「黃權被吳兵隔斷在江北岸，欲歸無路，不得已而降魏。是朕負權，非權負朕也，何必罪其家屬？」仍給祿米以養之。<span class="jiazhu">先主之待黃權，勝於曹丕之待于禁。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說黃權降魏，諸將引見曹丕，丕曰：「卿今降朕，欲追慕於陳、韓耶？」權泣而奏曰：「臣受蜀帝之恩，殊遇甚厚，令臣督諸軍於江北，被陸遜絕斷。臣歸蜀無路，降吳不可，<span class="jiazhu">此正體貼先主之意。</span>故來投陛下。敗軍之將，免死爲幸，安敢追慕於古人耶！」丕大喜，遂拜黃權爲鎮南將軍。權堅辭不受。<span class="jiazhu">不受爵，還有可取。</span>忽近臣奏曰：「有細作人自蜀中來，說蜀主將黃權家屬盡皆誅戮。」權曰：「臣與蜀主，推誠相信，知臣本心，必不肯殺臣之家小也。」<span class="jiazhu">權若能死，尤爲相信。</span>丕然之。後人有詩責黃權曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	降吳不可卻降曹，忠義安能事兩朝？<br/>
	堪歎黃權惜一死，紫陽書法不輕饒。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	曹丕問賈詡曰：「朕欲一統天下，先取蜀乎？先取吳乎？」詡曰：「劉備雄才，更兼諸葛亮善能治國；東吳孫權，能識虛實，陸遜現屯兵於險要，隔江泛湖，皆難卒謀。以臣觀之，諸將之中皆無孫權、劉備敵手。<span class="jiazhu">不說主上，而說臣下，亦是不好說得曹丕耳。</span>雖以陛下天威臨之，亦未見萬全之勢也。只可持守，以待二國之變。」<span class="jiazhu">賈詡可謂知己知彼。</span>丕曰：「朕已遣三路大兵伐吳，安有不勝之理？」<span class="jiazhu">曹丕能料蜀兵之必敗，而不能料魏兵之不勝，亦只見得別人，不曾見得自己。</span>尚書劉曄曰：「近東吳陸遜新破蜀兵七十萬，上下齊心，更有江湖之阻，不可卒制，陸遜多謀，必有準備。」<span class="jiazhu">劉曄之見，不在賈詡之下。</span>丕曰：「卿前勸朕伐吳，今又諫阻，何也？」<span class="jiazhu">照應前文。</span>曄曰：「時有不同也。昔東吳累敗於蜀，其勢頓挫，故可擊耳。今既獲全勝，銳氣百倍，未可攻也。」<span class="jiazhu">劉曄前後兩樣說法，實有兩樣解說，不似今人之首鼠兩端，反覆不定也。</span>丕曰：「朕意已決，卿勿復言。」遂引御林軍親往接應三路兵馬。早有哨馬報說東吳已有準備：令呂範引兵拒住曹休，諸葛瑾引兵在南郡拒住曹真，朱桓引兵當住濡須以拒曹仁。<span class="jiazhu">東吳三路兵卻借探馬口中敘來，省筆之法。</span>劉曄曰：「既有準備，去恐無益。」丕不從，引兵而去。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說吳將朱桓，年方二十七歲，極有膽略，孫權甚愛之。時督軍於濡須，聞曹仁引大軍去取羨溪，桓遂盡撥軍守把羨溪去了，<span class="jiazhu">爲後文戰敗曹仁張本。</span>止留五千騎守城。忽報曹仁令大將常雕同諸葛虔、王雙、引五萬精兵飛奔濡須城來。眾軍皆有懼色。桓按劍而言曰：「勝負在將，不在兵之多寡。兵法云：客兵倍而主兵半者，主兵尚能勝於客兵。<span class="jiazhu">此論主客之異。</span>今曹仁千里跋涉，人馬疲困；<span class="jiazhu">此論勞逸之異。</span>吾與汝等共據高城，南臨大江，北背山險，<span class="jiazhu">此論形勢之異。</span>以逸待勞，以主制客：此乃百戰百勝之勢。<span class="jiazhu">三句分頂上文。</span>雖曹丕自來，尚不足憂，況仁等耶？」<span class="jiazhu">預爲曹丕自來伏筆。</span>於是傳令，教眾軍偃旗息鼓，只作無人守把之狀。<span class="jiazhu">桓亦能軍。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	且說魏將先鋒常雕，領精兵來取濡須城，遙望城上并無軍馬。雕催軍急進，離城不遠，一聲炮響，旌旗齊豎。朱桓橫刀飛馬而出，直取常雕。<span class="jiazhu">忽然有人，寫得突兀。</span>戰不三合，被桓一刀斬常雕於馬下。吳兵乘勢衝殺一陣，魏兵大敗，死者無數。朱桓大勝，得了無數旌旗軍器戰馬。<span class="jiazhu">是東吳一勝。</span>曹仁領兵隨後到來，卻被吳兵從羨溪殺出，曹仁大敗而退，<span class="jiazhu">是東吳再勝。○此一路交鋒，卻用實寫。</span>回見魏主，細奏大敗之事。丕大驚。正議之間，忽探馬報：「曹真、夏侯尚圍了南郡，被陸遜伏兵於內，諸葛瑾伏兵於外，內外夾攻，因此大敗。」<span class="jiazhu">此一路交鋒月虛寫，妙。</span>言未畢，忽探馬又報：「曹休亦被呂範殺敗。」<span class="jiazhu">此一路交鋒亦用虛寫，妙。</span>丕聽知三路兵敗，乃喟然歎曰：「朕不聽賈詡、劉曄之言，果有此敗。」<span class="jiazhu">與先主不聽孔明大同小異。</span>時值夏天，大疫流行，馬步軍十死六七，遂引軍回洛陽。吳、魏自此不和。<span class="jiazhu">吳、魏不和，此大關目處。○以上按下吳、魏，以下再敘西蜀。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說先主在永安宮染病不起，漸漸沉重。至章武三年夏四月，<span class="jiazhu">一病經年。</span>先主自知病入四肢；又哭關、張二弟，其病癒深。兩目昏花，厭見侍從之人，乃叱退左右，獨臥於龍榻之上。<span class="jiazhu">將寫夢，先寫臥；將寫見鬼，先寫厭見人。</span>忽然陰風驟起，將燈吹搖，滅而復明。只見燈影之下，二人侍立。先主怒曰：「朕心緒不寧，教汝等且退，何故又來？」叱之不退，先主起而視之：上首乃雲長，下首乃翼德也。先主大驚曰：「二弟原來尚在？」<span class="jiazhu">宛然夢中之語。</span>雲長曰：「臣等非人，乃鬼也。上帝以臣二人平生不失信義，皆敕命爲神。哥哥與兄弟聚會不遠矣。」<span class="jiazhu">忽曰鬼，忽曰神，忽稱君臣，忽稱哥弟，宛然夢中所聽之語。</span>先主扯定大哭，忽然驚覺，二弟不見。<span class="jiazhu">直待夢覺，方知是夢，寫來如畫。</span>即喚從人問之，時正三更。<span class="jiazhu">直待知夢，方始知時，寫來如畫。</span>先主歎曰：「朕不久於人世矣！」遂遣使往成都，請丞相諸葛亮、尚書令李嚴等星夜來永安宮聽受遺命。孔明等與先主次子魯王劉永、梁王劉理來永安宮見帝，留太子劉禪守成都。<span class="jiazhu">先主在白帝而劉禪在成都，與曹操在洛陽而曹丕在鄴郡，臨終之時父子皆不相見，仿佛相似。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	且說孔明到永安宮，見先主病危，慌忙拜伏於龍榻之下。先主傳旨，請孔明坐於龍榻之側。<span class="jiazhu">自起兵伐吳以來，至此已有兩年之別。</span>撫其背曰：「朕自得丞相，幸成帝業。何期智識淺陋，不納丞相之言，自取其敗，悔恨成疾，死在旦夕。嗣子孱弱，不得不以大事相託。」<span class="jiazhu">以三顧始，以託孤終，三顧之禮爲自己下定錢，託孤之請又爲兒子下定錢。</span>言訖淚流滿面。孔明亦涕泣曰：「願陛下善保龍體，以副下天之望。」先主以目遍視，只見馬良之弟馬謖在傍，先主令且退。謖退出。先主謂孔明曰：「丞相觀馬謖之才何如？」<span class="jiazhu">百忙中忽論馬謖人才，極似閒話，不知後來卻是要緊話。</span>孔明曰：「此人亦當世之英才也。」先主曰：「不然。朕觀此人，言過其實，不可大用。丞相宜深察之。」<span class="jiazhu">早爲九十六回伏線。</span>分付畢，傳旨召諸臣入殿，取紙筆寫了遺詔，遞與孔明而歎曰：「朕不讀書，粗知大略。<span class="jiazhu">與孫權學問相似。</span>聖人云：『鳥之將死，其鳴也哀；人之將死，其言也善。』朕本待與卿等同滅曹賊，共扶漢室，<span class="jiazhu">臨終之時，更不提起東吳，只說曹賊，則伐吳之舉，亦悔之矣。</span>不幸中道而別。煩丞相將詔付與太子禪，令勿以爲常言。凡事更望丞相教之。」<span class="jiazhu">既自教之，又欲孔明教之。</span>孔明等泣拜於地曰：「願陛下將息龍體，臣等盡施犬馬之勞，以報陛下知遇之恩也。」先主命內侍扶起孔明，一手掩淚，一手執其手，曰：「朕今死矣，有心腹之言相告。」<span class="jiazhu">鄭重其語，不即說出，又作一頓。</span>孔明曰：「有何聖諭？」先主泣曰：「君才十倍曹丕，必能安邦定國，終定大事。<span class="jiazhu">獨以曹丕比較，是以伐魏爲重也。</span>若嗣子可輔則輔之；如其不才，君可自爲成都之主。」<span class="jiazhu">宛似劉表讓荊州之語。○人疑此語乃先主所以結孔明之心，吾謂此語乃深知劉禪之無用也。</span>孔明聽畢，汗流遍體，手足失措，泣拜於地曰：「臣安敢不竭股肱之力，盡忠貞之節，繼之以死乎？」言訖，叩頭流血。先主又請孔明坐於榻上，喚魯王劉永、梁王劉理近前，分付曰：「爾等皆記朕言：朕亡之後，爾兄弟三人，皆以父事丞相，不可怠慢。」<span class="jiazhu">只吩咐二子，連三子俱吩咐在內。</span>言罷，遂命二王同拜孔明。二王拜畢。孔明曰：「臣雖肝腦塗地，安能報知遇之恩也！」先主謂眾官曰：「朕已託孤於丞相，令嗣子以父事之。卿等俱不可怠慢，以負朕望。」<span class="jiazhu">此處方及眾官。</span>又囑趙雲曰：「朕與卿於患難之中相從到今，不想於此地分別。卿可想朕故交，早晚看覷吾子，勿負朕言。」<span class="jiazhu">一番保阿斗，一番奪阿斗，與別將不同，故又特囑之。</span>雲泣拜曰：「臣敢不效犬馬之勞！」先主又謂眾官曰：「卿等眾官，朕不能一一分囑，願皆自愛。」<span class="jiazhu">此句又極周至。○看他以上歷歷吩咐眾官之言，無一語及私，與曹操不同。</span>言畢，駕崩，壽六十三歲。時章武三年夏四月二十四日也。後杜工部有詩歎曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	蜀主窺吳向三峽，崩年亦在永安宮。<br/>
	翠華想像空山外，玉殿虛無野寺中。<span class="jiazhu">前解。首句如疾雷破山，何等聲勢；次句如落日掩照，何等蒼涼；三處寫當年；四實歎今日也。山外安覓翠華，意中卻有；寺中舊爲玉殿，目下卻無。是無是有，是有是無，二語閃爍不定。翠華玉殿，又極聲勢；空山野寺，又極蒼涼。只一句中，上下忽變，真是異樣筆墨。</span><br/>
	古廟杉松巢水鶴，歲時伏臘走村翁。<br/>
	武侯祠屋長鄰近，一體君臣祭祀同。<span class="jiazhu">後解。翠華玉殿，既不可見，所見惟古廟存焉。而昭烈故天子也，以天子而有廟，必也玄堂太室，所謂振鸞來賓，和鸞至止者也，而今乃巢水鶴耳。以天子之廟而有祭，必也八佾九獻，所謂群公執爵，髦士奉璋者也，而今乃走村翁耳。祠屋近是一樣水鶴杉松，祭祀同是一樣村翁伏臘，非幸其君臣一體，正蕩其君臣無別也。○少陵爲依嚴武而入蜀，蜀主爲伐孫權而窺吳。後人所經，前人亦經焉；後人所止，前人亦止焉。後人吊前人，後人復吊後人。不獨玉殿翠華，徒勞想像；抑且空山野寺，亦屬虛無。蜀主與武侯同盡，千載莫辨君臣；村翁與水鶴俱湮，一時何分人物。昔年白帝託孤，已作英雄往事；今日蜀中懷古，豈非文士空花。吾於此詩，得禪理矣。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	先主駕崩，文武官僚，無不哀痛。孔明率眾官奉梓宮還成都。太子劉禪出城迎接靈柩，安於正殿之內。舉哀行禮畢，開讀遺詔。詔曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	朕初得疾，但下痢耳；後轉生雜病，殆不自濟。朕聞人年五十，不稱夭壽。今朕年六十有餘，死復何恨？但以卿兄弟爲念耳。勉之！勉之！勿以惡小而爲之，勿以善小而不爲。惟賢惟德，可以服人。卿父德薄，不足效也。卿與丞相從事，事之如父，勿怠！勿忘！卿兄弟更求聞達。至囑！至囑！
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	群臣讀詔已畢。孔明曰：「國不可一日無君，請立嗣君，以承漢統。」乃立太子禪即皇帝位，改元建興。加諸葛亮爲武鄉侯，領益州牧。葬先主於惠陵，諡曰昭烈皇帝。<span class="jiazhu">昭者，光也；烈者，武也。隱然以光武比之。</span>尊皇后吳氏爲皇太后；諡甘夫人爲昭烈皇后，糜夫人亦追諡爲皇后。升賞群臣，大赦天下。<span class="jiazhu">以上按下西蜀，以下再敘魏國。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	早有魏軍探知此事，報入中原。近臣奏知魏主。曹丕大喜曰：「劉備已亡，朕無憂矣。何不乘其國中無主，起兵伐之？」<span class="jiazhu">伐吳不克；卻想伐蜀，是諺所雲「東邊不著西邊著」也。</span>賈詡諫曰：「劉備雖亡，必託孤於諸葛亮。亮感備知遇之恩，必傾心竭力，扶持嗣主。陛下不可倉卒伐之。」<span class="jiazhu">與劉曄諫伐吳一般見識。</span>正言間，忽一人從班部中奮然而出曰：「不乘此時進兵，更待何時？」眾視之，乃司馬懿也。<span class="jiazhu">司馬懿慣與蜀兵對頭，卻於此處早伏一筆。</span>丕大喜，遂問計於懿。懿曰：「若只起中國之兵，急難取勝。須用五路大兵，四面夾攻，令諸葛亮首尾不能救應，然後可圖。」<span class="jiazhu">伐吳用三路，伐蜀用五路。三路出曹丕之意，五路出司馬之謀，前後相對。</span>丕問何五路，懿曰：「可修書一封，差使往遼東鮮卑國，見國王軻比能，賂以金帛，令起遼西羌兵十萬，先從旱路取西平關，此一路也。<span class="jiazhu">先主用沙摩柯，今司馬亦欲用軻比能，正與前文照應。</span>再修書遣使齎官誥賞賜，直入南蠻，見蠻王孟獲，令起兵十萬，攻打益州、永昌、牂牁、越嶲四郡，以擊西川之南，此二路也。<span class="jiazhu">早爲後文七擒七縱張本。</span>再遣使入吳修好，許以割地，令孫權起兵十萬，攻兩川峽口，徑取涪城，此三路也。<span class="jiazhu">以上三路俱是客兵。先言西路南路，而後及東路，先其近者，而後其遠者也。</span>又可差使至降將孟達處，起上庸兵十萬，西攻漢中，此四路也。<span class="jiazhu">此一路用蜀中降將，雖是主兵，亦屬客兵，猶之以蜀攻蜀耳。</span>然後命大將軍曹真爲大都督，提兵十萬，由京兆徑出陽平關取西川，此五路也。<span class="jiazhu">末一路方用自家之將，自家之兵。</span>共大兵五十萬，五路并進，諸葛亮便有呂望之才，安能當此乎？」丕大喜，隨即密遣能言官四員爲使前去；又命曹真爲大都督，領兵十萬，徑取陽平關。此時張遼等一班舊將，皆封列侯、俱在冀、徐、青及合淝等處，據守關津隘口，故不復調用。<span class="jiazhu">百忙裏又補敘別將，筆法周密。○以上按下魏國，以下再接西蜀。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說蜀漢後主劉禪，自即位以來，舊臣多有病亡者，不能細說。<span class="jiazhu">閑閑總點一句。</span>凡一應朝廷選法，錢糧、詞訟等事，皆聽諸葛丞相裁處。時後主未立皇后，孔明與群臣上言曰：「故車騎將軍張飛之女甚賢，年十七歲，可納爲正宮皇后。」後主即納之。<span class="jiazhu">若論桃園結義，則兩人當是兄妹。然異姓爲婚，原不礙也。非若吳孟子、管狐姬之類。</span>建興元年秋八月，忽有邊報說：「魏調五路大兵，來取西川；第一路，曹真爲大都督，起兵十萬，取陽平關；<span class="jiazhu">魏兵此爲第五路，蜀卻以此爲第一路。</span>第二路，乃反將孟達，起上庸兵十萬，犯漢中；<span class="jiazhu">魏以此爲第四路，蜀卻以此爲第二路。</span>第三路乃東吳孫權，起精兵十萬，取峽口入川；<span class="jiazhu">只有第三路彼此相同。</span>第四路乃蠻王孟獲，起蠻兵十萬，犯益州四郡；<span class="jiazhu">魏以此爲第二路，蜀卻以此爲第四路。</span>第五路乃番王軻比能，起羌兵十萬，犯西平關。<span class="jiazhu">魏以此爲第一路，蜀卻以此爲第五路。○魏意以客兵爲助，重在客兵。蜀報以魏兵爲主，重在魏兵。故前後次序各各不同。別處敘事，或一邊實寫，一邊虛寫，此處獨兩邊皆詳敘一番，又換一樣筆法。</span>此五路軍馬，甚是利害。已先報知丞相，<span class="jiazhu">報後主用實寫，報孔明用虛寫。就詳敘中又一虛一實。</span>丞相不知爲何，數日不出視事。」<span class="jiazhu">奇絕，令人猜測不出。</span>後主聽罷大驚，<span class="jiazhu">不但後主驚，讀者至此亦驚。</span>即差近侍齎旨，宣召孔明入朝。<span class="jiazhu">第一日差近待宣召。</span>使命去了半日，回報：「丞相府下人言，丞相染病不出。」<span class="jiazhu">奇絕，令人猜測不出。</span>後主轉慌；<span class="jiazhu">不但後主慌，讀者至此亦慌。</span>次日，又命黃門侍郎董允、諫議大夫杜瓊去丞相臥榻前告此大事。<span class="jiazhu">第二日差大臣往告。</span>董、杜二人到丞相府前，皆不得入。<span class="jiazhu">奇絕，令人猜測不出。</span>杜瓊曰：「先帝託孤於丞相，今主上初登寶位，被曹丕五路兵犯境，軍情至急，丞相何故推病不出？」<span class="jiazhu">不說真病，竟說他推病，只在不肯放入上猜出。</span>良久，門吏傳丞相令，言：「病體稍可，明早出都堂議事。」董、杜二人嘆息而回。次日，多官又來丞相府前伺候。<span class="jiazhu">第三日多官往候。</span>從早至晚，又不見出。<span class="jiazhu">奇絕，令人猜測不出。</span>多官惶惶，只得散去。杜瓊入奏後主曰：「請陛下聖駕親往丞相府問計。」後主即引多官入宮，啟奏皇太后。太后大驚曰：「丞相何故如此？有負先帝委託之意也！我當自往。」<span class="jiazhu">故作驚人之筆，以顯下文孔明之奇。</span>董允奏曰：「娘娘未可輕往。臣料丞相必有高明之見。<span class="jiazhu">董允頗有見識。</span>且待主上先往。如果怠慢，請娘娘於太廟中召丞相問之未遲。」<span class="jiazhu">請入太廟問之，是重之以先帝之靈也。皆故作驚人之筆，以顯下文孔明之奇。</span>太后依奏。次日，後主車駕親至相府。<span class="jiazhu">第四日御駕親臨。</span>門吏見駕到，慌忙拜伏於地而迎。後主問曰：「丞相在何處？」門吏曰：「不知在何處。只有丞相鈞旨，教擋住百官，勿得輒入。」後主乃下車步行，<span class="jiazhu">與先主親造草廬相似。</span>獨進第三重門，<span class="jiazhu">過了第三日，又過三重門，與先主三顧草廬相似。</span>見孔明獨倚竹杖，在小池邊觀魚。<span class="jiazhu">與草廬中高臥相似。</span>後主在後立久，乃徐徐而言曰：「丞相安樂否？」<span class="jiazhu">與先主階前立候相似。</span>孔明回顧，見是後主，慌忙棄杖，拜伏於地曰：「臣該萬死！」後主扶起問曰：「今曹丕分兵五路犯境甚急，相父緣何不肯出府視事？」孔明大笑，扶後主入內室坐定，奏曰：「五路兵至，臣安得不知，臣非觀魚，有所思也。」<span class="jiazhu">觀魚者，觀吳也。</span>後主曰：「如之奈何？」孔明曰：「羌王軻比能，蠻王孟獲，反將孟達，魏將曹真此四路兵，臣已皆退去了也。<span class="jiazhu">奇絕妙絕，真是出人意表。</span>止有孫權這一路兵，臣已有退之之計，但須一能言之人爲使。因未得其人，故熟思之。陛下何必憂乎？」<span class="jiazhu">孔明之意，只致意在第三路。</span>後主聽罷，又驚又喜曰：「相父果有鬼神不測之機也！願聞退兵之策。」孔明曰：「先帝以陛下付託與臣，臣安敢旦夕怠慢？成都眾官，皆不曉兵法之妙，貴在使人不測，豈可洩漏於人？<span class="jiazhu">先言自己託病不出、不與眾官議事之故。</span>老臣先知西番國王軻比能引兵犯西平關；臣料馬超積祖西川人氏，素得羌人之心，羌人以超爲神威天將軍，<span class="jiazhu">」神威天將軍「名色甚奇。覺」宇宙大將軍「之稱，不足爲怪矣。○忙中帶補馬超一邊事，妙甚。</span>臣已先遣一人，星夜馳檄，令馬超緊守西平關，伏四路奇兵，每日交換，以兵拒之：此一路不必憂矣。<span class="jiazhu">一向單寫子龍、漢升等戰功，馬超頗覺冷落，於此處用之，功卻不小。</span>又南蠻孟獲，兵犯四郡，臣亦飛檄遣魏延領一軍左出右入，右出左入，爲疑兵之計：蠻兵惟憑勇力，其心多疑，若見疑兵，必不敢進：此一路又不足憂矣。<span class="jiazhu">此處用著魏延，魏延亦不冷落。</span>又知孟達引兵出漢中；達與李嚴曾結生死之交，臣回成都時，留李嚴守永安宮，<span class="jiazhu">託孤時事，卻與此處補出。</span>臣已作一書，只做李嚴親筆，令人送與孟達，達必然推病不出，以慢軍心，此一路又不足憂矣。<span class="jiazhu">此處用著李嚴，方知託孤時同受遺命不爲無謂。</span>又知曹真引兵犯陽平關；此地險峻，可以保守。臣已調趙雲引一軍守把關隘，并不出戰。曹真若見我軍不出，不久自退矣。<span class="jiazhu">此處又用子龍，卻不用戰而用守，又是一樣用法。</span>此四路兵俱不足憂，臣尚恐不能全保，又密調關興、張苞二將，各引兵三萬，屯於緊要之處，爲各路救應。<span class="jiazhu">又總用興、苞二將，佈置周密。</span>此數處調遣之事，皆不曾經由成都，故無人知覺。<span class="jiazhu">又說明眾人不知之故。</span>只有東吳這一路兵，未必便動。如見四路兵勝，川中危急，必來相攻；若四路不濟，安肯動乎？臣料孫權想曹丕三路侵吳之怨，必不肯從其言。<span class="jiazhu">孔明意中卻以孫權一路爲第五路，似以此一路爲輕。</span>雖然如此，須用一舌辯之士，徑往東吳，以利害說之。則先退東吳，其四路之兵，何足憂乎！<span class="jiazhu">孔明意中，又以孫權一路爲第一路，卻又以此一路爲重。</span>但未得說吳之人，臣故躊躇。何勞陛下聖駕來臨？」後主曰：「太后亦欲來見相父。今朕聞相父之言，如夢初覺。復何憂哉！」孔明與後主共飲數杯，<span class="jiazhu">連日受恐，此數杯酒只算壓驚。</span>送後主出府。眾官皆環立於門外，見後主面有喜色。後主別了孔明，上禦車回朝。眾皆疑惑不定。<span class="jiazhu">不知葫蘆裏賣甚藥。</span>孔明見眾官中，一人仰天而笑，面亦有喜色。<span class="jiazhu">不曾吃酒亦有春色，如此人者不可不與飲酒，然惟如此人者可不與飲酒。</span>孔明視之，乃義陽新野人，姓鄧，名芝，字伯苗，現爲戶部尚書，漢司馬鄧禹之後。孔明暗令人留住鄧芝。多官皆散，孔明請芝到書院中，問芝曰：「今蜀、魏、吳鼎分三國，欲討二國，一統中興，當先伐何國？」<span class="jiazhu">不用鄧芝問孔明，先用孔明問鄧芝以試之，妙甚。</span>芝曰：「以愚意論之：魏雖漢賊，其勢甚大，急難搖動，當徐徐緩圖。今主上初登寶位，民心未安，當與東吳連合結爲唇齒，一洗先帝舊怨，此乃長久之計也。<span class="jiazhu">正合著」東和孫權「一語。</span>未審丞相鈞意若何？」孔明大笑曰：「吾思之久矣，奈未得其人。今日方得也。」芝曰：「丞相欲其人何爲？」孔明曰：「吾欲使人往結東吳。公既能明此意，必能不辱君命。使吳之任，非公不可！」<span class="jiazhu">妙在待他自說出來，然後教他去。</span>芝曰：「愚才疏智淺，恐不堪當此任。」孔明曰：「吾來日奏知天子，便請伯苗一行，切勿推辭。」芝應允而退。至次日，孔明奏准後主，差鄧芝往說東吳。芝拜辭望東吳而來。正是：
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
	吳人方見干戈息，蜀使還將玉帛通。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	未知鄧芝此去若何，且看下文分解。
</p>
</div></body></html>