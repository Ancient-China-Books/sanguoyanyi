<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第六十九回　卜周易管輅知機　討漢賊五臣死節</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第六十九回　卜周易管輅知機
	討漢賊五臣死節
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	前回方寫一左慈，此回又接寫一管輅。左慈術之幻者也，管輅數之真者也。術之所變，令人不可測試；數之所定，亦令人無可奈何。誠知其無可奈何，而竭智盡能以圖逞其欲者，亦復何爲哉？故不獨左慈之術所以點化老賊，而管輅之數亦所以醒悟奸雄。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	當龐統未死，孔明未入蜀之時，先有紫虛上人八句讖語以爲之兆；今當夏侯淵未死，曹丕未篡漢之時，又先有管公明八句讖語以爲之兆。此皆以前之閑文，爲後之伏筆者也。乃紫虛八句，合作一篇，公明八句，分爲兩段；紫虛則劉貴往見，公明則許芝引來；紫虛則略其生平，公明則敘其往事。或略或詳，前後更無一筆相犯，所以爲佳。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	金禕若能先約劉備，俟操之出救漢中而後舉事，則備自外來，禕從中起，其事未必無成，而惜乎其發之太驟也。雖然，事之成敗不足論，而其忠肝義膽，實可對後土而告皇天，安見此五賢之有異於三傑乎？史官仍魏史之舊，誤書爲耿紀、韋晃等謀反伏誅，大爲背謬。自<span class="shu-ming">網目</span>正之曰：「耿紀、韋晃討曹操不克，死之。」<span class="shu-ming">春秋</span>之旨，昭於千古矣。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	或謂許昌失火之事，管輅不先言，則曹操不預防。操不預防，則操可以出漢中，而五臣之事，未必其無成矣。吉平、管輅，一醫一卜，而吉氏一門忠義，管輅爲操防災，毋乃管輅之卜，不若吉平之醫乎？雖然，此不足爲管輅咎。五臣之舉火，數也；管輅之言失火，亦數也；曹操得管輅之言，亦數也。數之既定，無可復逃。但在奸雄，則當思一定之數，以戢其篡竊之心；在忠臣，則不當因一定之數，而沮其報國之志耳。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	元宵起義，董承先有其夢，而金禕乃實有其事，是前之夢早爲後之事作引也。元宵相約，先有吉平飲酒於前，乃有二吉舉火於後，是後之火又因前之酒而生也。隔三十餘回，而虛實相生，父子相繼，斯亦奇矣。至於馬騰爲漢名臣之後，金禕亦漢名臣之後，而騰之事泄甚遲，禕之事發甚速。吉邈、吉穆爲父而死，馬休、馬鐵亦爲父而死，而馬氏三人合在一處，吉氏三人分爲兩時。其照耀史冊者，參差不同，種種各異，更是可觀。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	觀耿、韋五家之僮僕，而竊歎董承之不及此五人也。董承之事，以一秦慶童泄之；而五家僮僕七百餘人，竟無有一人泄其事者。使非五人之能用其人，而何以能若是哉！田橫傳，而田橫之五百人賴以傳；乃五百人傳，而田橫愈以傳。君子於五家僮僕之賢，而益信五人之賢爲不可及雲。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說當日曹操見黑風中群屍皆起，驚倒於地。須臾風定，群屍皆不見。<span class="jiazhu">百化爲一，一又化爲空，真是仙家妙理。</span>左右扶操回宮，驚而成疾。後人有詩贊左慈曰：
</p>
<p class="margin2" id="p7"><a class="gg-link" href="#p7" onclick="return changeColor(this);"></a>
	飛步淩雲遍九州，獨憑遁甲自遨遊。<br/>
	等閒施設神仙術，點悟曹瞞不轉頭。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	曹操染病，服藥無愈。適太史丞許芝，自許昌來見操。操令芝卜<span class="shu-ming">易</span>。芝曰：「大王曾聞神卜管輅否？」<span class="jiazhu">一個起課先生，又薦出一個起課先生，不似今之起課者，自誇靈驗，惟恐他人奪卻道路也。</span>操曰：「頗聞其名，未知其術。汝可詳言之。」芝曰：「管輅字公明，平原人也。容貌粗醜，好酒疏狂。其父曾爲琅琊郡丘長。輅自幼便喜仰視星辰，<span class="jiazhu">卜必兼星，不知星者不能卜。</span>夜不肯寐，父母不能禁止。常雲『家雞野鵠，尚自知時，何況爲人在世乎？』與鄰兒共戲，輒畫地爲天文，分佈日月星辰。及稍長，即深明<span class="shu-ming">周易</span>，仰觀風角，數學通神，兼善相術。<span class="jiazhu">卜兼星，星又兼相。</span>琅琊太守單子春聞其名，召輅相見。時有坐客百餘人，皆能言之士。輅謂子春曰：『輅年少，膽氣未堅，先請美酒三升，飲而後言。』<span class="jiazhu">以兵戰者，以酒壯膽；以舌戰者，亦欲以酒壯膽。</span>子春奇之，遂與酒三升。飲畢，輅問子春：『今欲與輅爲對者，若府君四座之士耶？』子春曰：『吾自與卿旗鼓相當。』於是與輅講論<span class="shu-ming">易</span>理。輅亹亹而談，言言精奧。子春反覆辯難，輅對答如流。從曉至暮，酒食不行。<span class="jiazhu">晉人清談，已兆於此。</span>子春及眾賓客，無不嘆服。於是天下號爲『神童』。後有居民郭恩者，兄弟三人皆得躄疾，請輅卜之。輅曰：『卦中有君家本墓中女鬼，非君伯母即叔母也。昔饑荒之年，謀數升米之利，推之落井，以大石壓破其頭，孤魂痛苦，自訴於天，故君兄弟有此報。不可禳也。』<span class="jiazhu">曹操聞之，若想起董貴人、伏皇后之事，當爲寒心。</span>郭恩等涕泣伏罪。安平太守王基，知輅神卜，延輅至家。適信都令妻常患頭風，<span class="jiazhu">正與曹操頭風相映。</span>其子又患心痛，<span class="jiazhu">若曹操不是心痛，當是心黑。心痛可醫，心黑不可醫。</span>因請輅卜之。輅曰：『此堂之西角，有二死屍：一男持矛，一男持弓箭。頭在壁內，腳在壁外。持矛者主刺頭，故頭痛；持弓箭者主刺胸腹，故心痛。』乃掘之。入地八尺，果有二棺。一棺中有矛，一棺中有角弓及箭，木俱已朽爛。輅令徙骸骨去城外十里埋之，妻與子遂無恙。<span class="jiazhu">能以卜治病，則又以卜而兼醫。</span>館陶令諸葛原，遷新興太守，輅往送行。客言輅能覆射。諸葛原不信，暗取燕卵、蜂窠、蜘蛛三物，分置三盒之中，令輅卜之。卦成，各寫四句於盒上。<span class="jiazhu">左慈能取石中之書，管輅能猜盒中之物，又相映成趣。</span>其一曰：『含氣須變，依乎宇堂；雌雄以形，羽翼舒張：此燕卵也。』其二曰：『家室倒懸，門戶眾多；藏精育毒，得秋乃化：此蜂窠也。』其三曰：『觳觫長足，吐絲成羅；尋網求食，利在昏夜：此蜘蛛也。』滿座驚駭。<span class="jiazhu">管輅能猜燕卵、蜂窠等物，與左慈能取龍肝、魚膾，相映成趣。</span>鄉中有老婦失牛，求卜之。輅判曰：『北溪之濱，七人宰烹；急往追尋，皮肉尚存。』；老婦果往尋之：七人於茅舍後煮食，皮肉猶存。<span class="jiazhu">左慈能使死羊復活，管輅能使失牛復得，又相映成趣。</span>婦告本郡太守劉邠，捕七人罪之。因問老婦曰：『汝何以知之？』婦告以管輅之神卜。劉邠不信，請輅至府，取印囊及山雞毛藏於盒中，令卜之。輅卜其一曰：『內方外圓，五色成文；含寶守信，出則有章：此印囊也。』其二曰：『岩岩有鳥，錦體朱衣；羽翼玄黃，鳴不失晨：此山雞毛也。』<span class="jiazhu">玉印有囊，山雞有毛，與玉杯、白鳩，又相映成趣。</span>劉邠大驚，遂待爲上賓。一日，出郊閑行，見一少年耕於田中，輅立道傍觀之良久，問之曰：『少年高姓貴庚？』答曰：『姓趙，名顏，年十九歲矣。敢問先生爲誰？』輅曰：『吾管輅也。吾見汝眉間有死氣，三日內必死。<span class="jiazhu">此是相術之驗。</span>汝貌美，可惜無壽。』趙顏回家，急告其父。父聞之，趕上管輅，哭拜於地曰：『請歸救吾子！』輅曰：『此乃天命也，安可禳乎？』父告曰：『老夫止有此子，望乞垂救！』趙顏亦哭求。輅見其父子情切，乃謂趙顏曰：『汝可備淨酒一瓶，鹿脯一塊，來日齎往南山之中，大樹之下，看磐石上有二人弈棋：一人向南坐，穿白袍，其貌甚惡；一人向北坐，穿紅袍，其貌甚美。汝可乘其弈興濃時，將酒及鹿脯跑進之。待其飲食畢，汝乃哭拜求壽，必得益算矣。但切勿言是吾所教。』<span class="jiazhu">管輅幼時能觀星於天，畫星於地，今又能使人見星於山，此時星學之奇。</span>老人留輅在家。次日，趙顏攜酒脯杯盤入南山之中。約行五六里，果有二人於大松樹下磐石上著棋，全然不顧。趙顏跪進酒脯。二人貪著棋，不覺飲酒已盡。<span class="jiazhu">左慈飲酒食肉，兩星君亦飲酒食肉，想他家原不忌酒肉也。今之不飲酒、不食肉者，吾知之矣。</span>趙顏哭拜於地而求壽，二人大驚。穿紅袍者曰：『此必管子之言也。吾二人既受其私，必須憐之。』穿白袍者乃於身邊取出簿籍檢看，謂趙顏曰：『汝今年十九歲當死。吾今於十字上添一九字，汝壽可至九十九。<span class="jiazhu">一酒一脯，換了八十年之壽。則淳于髡所謂一豚蹄，酒一盂，而祝滿篝滿車者，不爲過也。</span>回見管輅，教再休洩漏天機；不然必致天譴。』穿紅者出筆添訖，一陣香風過處，二人化作二白鶴，沖天而去。<span class="jiazhu">與左慈騎白鶴，相映成趣。</span>趙顏歸問管輅。輅曰：『穿紅者，南斗也；穿白者，北斗也。』顏曰：『吾聞北斗九星，何止一人？』輅曰：『散而爲九，合而爲一也。<span class="jiazhu">一左慈能化眾左慈，眾左慈只是一左慈，又與星君變化相映。</span>北斗注死，南斗注生。今已添注壽算，子復何憂？』父子拜謝。自此管輅恐泄天機，更不輕爲人卜。<span class="jiazhu">以上忽借許芝口中，夾敘管輅生平，百中偏有此等閒筆。</span>此人現在平原，大王欲知休咎，何不召之？」<span class="jiazhu">此處方總接入正文。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	操大喜，即差人往平原召輅。輅至，參拜訖，操令卜之。輅答曰：「此幻術耳，何必爲憂？」操心安，病乃漸可。操令卜天下之事。輅卜曰：「二八縱橫，黃豬遇虎；定軍之南，傷折一股。」<span class="jiazhu">爲夏侯淵被斬伏筆。</span>又令卜傳祚修短之數。輅卜曰：「獅子宮中，以安神位；王道鼎新，子孫極貴。」<span class="jiazhu">爲曹丕篡漢伏筆。</span>操問其詳。輅曰：「茫茫天數，不可預知。待後自驗。」操欲封輅爲太史。輅曰：「命薄相窮，不稱此職，不敢受也。」操問其故，答曰：「輅額無主骨，眼無守睛；鼻無樑柱，腳無天根；背無三甲，腹無三壬：只可泰山治鬼，不能治生人也。」<span class="jiazhu">不說命，但說相，相窮便是命薄。</span>操曰：「汝相吾若何？」輅曰：「位極人臣，又何必相？」<span class="jiazhu">相君之面，位止人臣；相君之背，貴不可言。</span>再三問之，輅但笑而不答。操令輅遍相文武官僚。輅曰：「皆治世之臣也。」<span class="jiazhu">皆事亂世之奸雄者也，管輅不肯直言耳。若許劭之相曹操，便直說出來。</span>操問休咎，皆不肯盡言。後人有詩贊曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	平原神卜管公明，能算南辰北斗星。<br/>
	八封幽微通鬼竅，六爻玄奧究天庭。<br/>
	預知相法應無壽，自覺心源極有靈。<br/>
	可惜當年奇異術，後人無復授遺經。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	操令卜東吳、西蜀二處。輅設卦云：「東吳主亡一大將，西蜀有兵犯界。」操不信。忽合淝報來：東吳陸口守將魯肅身故。操大驚，便差人往漢中探聽消息。不數日，飛報劉玄德遣張飛、馬超兵屯下辨取關。<span class="jiazhu">不從吳、蜀兩邊聽來，卻從曹操一邊聽得，省筆之甚。</span>操大怒，便欲自領大兵再入漢中，令管輅卜之。輅曰：「大王未可妄動，來春許都必有火災。」<span class="jiazhu">爲耿紀事伏筆。</span>操見輅言累驗，故不敢輕動，留居鄴郡。使曹洪領兵五萬往助夏侯淵、張郃同守東川；又差夏侯惇領兵三萬，於許都來往巡警，以備不虞；<span class="jiazhu">爲夏侯惇救火伏筆。</span>又教長史王必總督御林軍馬。主簿司馬懿曰；「王必嗜酒性寬，恐不堪任此職。」操曰：「王必是孤披荊棘、厲艱難時相隨之人，忠而且勤，心如鐵石，最足相當。」遂委王必領御林軍馬，屯於許都東華門外。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	時有一人姓耿，名紀，字季行，洛陽人也。舊爲丞相府掾，後遷侍中、少府，與司直韋晃甚厚。見曹操進封王爵，出入用天子車服，心甚不平。<span class="jiazhu">與董承等七人見許田射鹿而不平，遙遙相對。</span>時建安二十三年春正月。<span class="jiazhu">照後元宵。</span>耿紀與韋晃密議曰：「操賊奸惡日甚，將來必爲篡逆之事。吾等爲漢臣，豈可同惡相濟？」韋晃曰：「吾有心腹人，姓金，名禕，乃漢相金日磾之後，<span class="jiazhu">金日磾之後，與馬伏波之後，遙相對照。</span>素有討操之心；更兼與王必甚厚。若得同謀，大事濟矣。」耿紀曰：「他既與王必交厚，豈肯與我等同謀乎？」韋晃曰：「且往說之，看是如何。」於是二人同至金禕宅中。禕接入後堂，坐定。晃曰：「德偉與王長史甚厚，吾二人特來告求。」<span class="jiazhu">開口便妙。</span>禕曰：「所求何事？」晃曰：「吾聞魏王早晚受禪，將登大寶，公與王長史必高遷。望不相棄，曲賜提攜，感德非淺！」<span class="jiazhu">先用反言以挑之。</span>禕拂袖而起。適從者奉茶至，便將茶潑於地上。晃佯驚曰：「德偉故人，何薄情也？」禕曰：「吾與汝交厚，爲汝等是漢朝臣宰之後；今不思報本，欲輔造反之人，吾有何面目與汝爲友！」<span class="jiazhu">被二人挑出心語。</span>耿紀曰：「奈天數如此，不得不爲耳！」<span class="jiazhu">妙在不便正說，再用反詞。</span>禕大怒。耿紀、韋晃見禕果有忠義之心，乃以實情相告曰：「吾等本欲討賊，來求足下。前言特相試耳。」<span class="jiazhu">待他再怒，然後說明。</span>禕曰：「吾累世漢臣，安能從賊！公等欲扶漢室，有何高見？」晃曰：「雖有報國之心，未有討賊之計。」禕曰：「吾欲裏應外合，殺了王必，奪其兵權，扶助鑾輿。更結劉皇叔爲外援，操賊可滅矣。」<span class="jiazhu">未結外援，而先謀內變，事安得成。</span>二人聞之，撫掌稱善。禕曰：「我有心腹二人，與操賊有殺父之仇，現居城外，可用爲羽翼。」耿紀問是何人。禕曰：「太醫吉平之子：長名吉邈，字文然；次名吉穆，字思然。操昔日爲董承衣帶詔事，曾殺其父；二子逃竄遠鄉，得免於難。今已潛歸許都，若使相助討賊，無有不從。」<span class="jiazhu">馬騰與馬休、馬鐵合在一處寫，吉平與吉邈、吉穆分作兩處寫。一處寫只有一段事，兩處寫卻有兩段事。</span>耿紀、韋晃大喜。金禕即使人密喚二吉。須臾，二人至。禕具言其事。二人感憤流淚，怨氣沖天，誓殺國賊。<span class="jiazhu">一忠臣之後，又有兩孝子，又與馬超報仇遙遙相對。</span>金禕曰：「正月十五日夜間，城中大張燈火，慶賞元宵。耿少府、韋司直，你二人各領家僮，殺到王必營前；只看營中火起，<span class="jiazhu">趁著百姓點燈，卻用州官放火。</span>分兩路殺入；殺了王必，徑跟我入內，請天子登五鳳樓，召百官面諭討賊。<span class="jiazhu">董承是先奉詔而後謀舉事，金褘是先舉事而後請發詔，又是一樣局面。</span>吉文然兄弟於城外殺入，放火爲號，各要揚聲，叫百姓誅殺國賊，截住城內救軍；待天子降詔，招安已定，便進兵殺投鄴郡擒曹操，即發使齎詔召劉皇叔。今日約定，至期二更舉事。勿似董承自取其禍。」<span class="jiazhu">董承正月十五之夢，夢疑是真；金褘正月十五之事，事還成夢。</span>五人對天說誓，歃血拜盟，<span class="jiazhu">與董承家歃血，遙相映對。</span>各自歸家，整頓軍馬器械，臨期而行。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	且說耿紀、韋晃二人，各有家僮三四百，預備器械。吉邈兄弟，亦聚三百人口，<span class="jiazhu">四家僮僕，共七百餘人。</span>只推圍獵，安排已定。金禕先期來見王必，言：「方今海宇稍安，魏王威震天下；今值元宵令節，不可不放燈火以示太平氣象。」王必然其言，告諭城內居民，盡張燈結綵，慶賞佳節。至正月十五夜，天色晴霽，星月交輝，六街三市，競放花燈。真個金吾不禁，玉漏無催！<span class="jiazhu">百忙中偏有閒筆寫元宵佳景，妙甚。</span>王必與禦林諸將在營中飲宴。二更以後，忽聞營中吶喊，人報營後火起。<span class="jiazhu">在元宵還疑是放煙火。</span>王必慌忙出帳看時，只見火光亂滾；又聞喊殺連天，知是營中有變，急上馬出南門，正遇耿紀，一箭射中肩膊，幾乎墜馬，遂望西門而走。<span class="jiazhu">射不殺王必便是天數。</span>背後有軍趕來。王必著忙，棄馬步行。至金禕門首，慌叩其門。原來金禕一面使人於營中放火，一面親領家僮隨後助戰，只留婦女在家。時家中聞王必叩門之聲，只道金禕歸來。禕妻從隔門便問曰：「王必那廝殺了麼？」<span class="jiazhu">對王必問王必，與呂布在濮陽城中，對曹操問曹操，正是一般。</span>王必大驚，方悟金禕同謀，徑投曹休家，報知金禕、耿紀等同謀反。<span class="jiazhu">王必意中尚不知韋晃、二吉。</span>休急披掛上馬，引千餘人在城中拒敵。城內四下火起，燒著五鳳樓，帝避於深宮。<span class="jiazhu">百忙中又寫漢帝避火。</span>曹氏心腹爪牙，死據宮門。城中但聞人叫：「殺盡曹賊，以扶漢室！」<span class="jiazhu">百忙中又寫城中百姓聽得喊聲。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	原來夏侯惇奉曹操命，巡警許昌，領三萬軍離城五里屯紮。是夜，遙望見城中火起，便領大軍前來，圍住許都，使一枝軍入城接應曹休。直混殺至天明。<span class="jiazhu">既寫曹休一邊，又寫夏候惇一邊。</span>耿紀、韋晃等無人相助。人報金禕、二吉皆被殺死。金褘、二吉之死，只在耿、韋一邊聽得，<span class="jiazhu">用虛寫法最省筆。</span>耿紀、韋晃奪路殺出城門，正遇夏侯惇大軍圍住，活捉去了。<span class="jiazhu">耿、韋二人被擒卻用實寫。</span>手下百餘人皆被殺。夏侯惇入城，救滅遺火，盡收五人老小宗族，<span class="jiazhu">王必夜裏但知有二人，天明時夏侯惇方知有五人。</span>使人飛報曹操。操傳令教將耿、韋二人，及五家宗族老小，皆斬於市，并將在朝大小百官，盡行拿解鄴郡，聽候發落。<span class="jiazhu">五家之外又被及眾官，慘毒之極。</span>夏侯惇押耿、韋二人至市曹。耿紀厲聲大叫曰：「曹阿瞞！吾生不能殺汝，死當作厲鬼以擊賊！」劊子以刀搠其口，流血滿地，大罵不絕而死。韋晃以面頰頓地曰：「可恨！可恨！」咬牙皆碎而死。<span class="jiazhu">二人之烈，不滅吉平。</span>後人有詩贊曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	耿紀精忠韋晃賢，各持空手欲扶天。<br/>
	誰知漢祚相將盡，恨滿心胸喪九泉。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	夏侯惇盡殺五家老小宗族，將百官解赴鄴郡。曹操於教場立紅旗於左、白旗於右，下令曰：「耿紀、韋晃等造反，放火焚許都，汝等亦有出救火者，亦有閉門不出者。如曾救火者，可立於紅旗下；如不曾救火者，可立於白旗下。」眾官自思救火者必無罪，於是多奔紅旗之下。三停內只有一停立於白旗下。操教盡拿立於紅旗下者。眾官各言無罪。操曰：「汝當時之心，非是救火，實欲助賊耳。」盡命拿出漳河邊斬之，死者三百餘員。<span class="jiazhu">老賊至此，心愈毒，手愈辣矣。</span>其立於白旗下者，盡皆賞賜，仍令還許都。時王必已被箭瘡發而死，操命厚葬之。令曹休總督御林軍馬，鍾繇爲相國，華歆爲御史大夫。遂定侯爵六等十八級，關中侯爵十七級，皆金印紫綬；又置關內、外侯十六級，銀印龜紐墨綬；五大夫十五級，銅印環組綬。定爵封官，朝廷又換一班人物。<span class="jiazhu">變更官制，愈是篡國之兆。</span>曹操方悟管輅火災之說，遂重賞輅。輅不受。<span class="jiazhu">以下按下許昌一邊，以下再敘東川一邊。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說曹洪領兵到漢中，令張郃、夏侯淵各據險要。曹洪親自進兵拒敵。時張飛自與雷銅守把巴西。馬超兵至下辨，令吳蘭爲先鋒，領軍哨出，正與曹洪軍相遇。吳蘭欲退，牙將任夔曰：「賊兵初至，若不先挫其銳氣，何顏見孟起乎？」於是驟馬挺槍，搦曹洪戰。洪自提刀躍馬而出。交鋒三合，斬夔於馬下，<span class="jiazhu">將有大敗，必有小勝。</span>乘勢掩殺。吳蘭大敗，回見馬超。超責之曰：「汝不得吾令，何故輕敵致敗？」吳蘭曰：「任夔不聽吾言，故有此敗？」馬超曰：「可緊守隘口，勿與交鋒。」一面申報成都，聽候行止。曹洪見馬超連日不出，恐有詐謀，引軍退回南鄭。張郃來見曹洪，問曰：「將軍既已斬將，如何退兵？」洪曰：「吾見馬超不出，恐有別謀。且我在鄴都，聞神卜管輅有言：當於此地折一員大將。將管輅語照應：<span class="jiazhu">誰知不是此一員，卻是那一員也。</span>吾疑此言，故不敢輕進。」張郃大笑曰：「將軍行兵半生，今奈何信卜者之言而惑其心哉！<span class="jiazhu">不信卜，亦是豪傑。</span>郃雖不才，願以本部兵取巴西。若得巴西，蜀郡易耳。」洪曰：「巴西守將張飛，非比等閒，不可輕敵。」張郃曰：「人皆怕張飛，吾視之如小兒耳。<span class="jiazhu">但曰彼丈夫我丈夫可耳，乃曰我丈夫而彼小兒，只怕這個老張，還不認得那個老張也。</span>此去必擒之！」洪曰：「倘有疏失若何？」郃曰：「甘當軍令。」洪勒了文狀，張郃進兵。正是：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	自古驕兵多致敗，從來輕敵少成功。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	未知勝負如何，且看下文分解。
</p>
</div></body></html>