<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第六十五回　馬超大戰葭萌關　劉備自領益州牧</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第六十五回 　馬超大戰葭萌關
	劉備自領益州牧
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	孫權與劉表爲仇，劉璋亦與張魯爲仇；黃權之求救於漢中，如魯肅之弔喪於江夏，所謂同舟遇風，吳越可以相濟者也。然玄德助仲謀，而張魯不能助季玉，何哉？蓋孫與劉非操之所能間也，璋與魯則孔明之所能間者也。然使張魯不用楊松，雖有間亦不能入，則非孔明之能間之，一張魯之自間之耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	蔡瑁在荊州，而劉備不能安其身；楊松在漢中，而馬超亦不能安其身，是則同矣。然備之依表，欲以拒曹，超之歸魯，乃欲攻備，則超之志異於備矣。我方欲討國賊，而伐其同心討賊之人；我方欲報父仇，而伐其與父同事之友。超其忘衣帶詔之事乎？不獨內有楊松，而欲立功於葭萌爲勢之所不能；縱使內無楊松，而欲立功於葭萌，亦爲理之所不可。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	關公之欲與馬超比試，非真欲與之比試也，欲借此以壓服其心也。漢高初見英布，而倨傲跣腆以折之，恐其驕則不爲我用耳。馬超新降，其視川中諸將無出我右，將不免於自矜。得孔明一書，方知翼德之上又有絕倫超群如關公者，而超之驕氣折矣。關公見書而笑曰：「孔明知吾心。」孔明其知此心哉！
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	玄德當奔走流離之時，而不忍棄百姓，而一得西川，乃欲以民田賞功，是不可無子龍之諫也。子龍愛民所以愛國，愛國則不復愛家。前於取桂陽之時，不以妻子動其心，今於入川之後，不以田宅累其念，有古大臣之風焉，豈獨一名將之才足以盡之！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	子產之言曰：水懦弱，民狎而玩之，故多死焉；火烈，民望而畏之，故鮮死焉。凡子產之用猛，正其善於用寬也。孔明之治蜀，其得此意乎？法行而知恩，即猛以濟寬之道。玄德以孔明爲水，而當其治蜀，則又不爲水而爲火矣。曹操徙劉琮於青州，而殺其母子；劉備遷劉璋於公安，而歸其財物，則備與操異矣。劉備寬以撫蜀，而收之以恩；諸葛嚴以治蜀，而繩之以法，則亮又與備異矣。蓋我與敵取其相反：敵以暴，我以仁，敵以急，我以緩，以相反爲能者也。君與相取其相濟：君以仁，相以義，君以柔，相以剛，以相濟爲用者也。不相反，則無以相勝；不相濟，則無以相成。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說閻圃正勸張魯勿助劉璋，只見馬超挺身出曰：「超感主公之恩，無可上報，願領一軍攻取葭萌關，生擒劉備，<span class="jiazhu">忘了董承義狀。</span>務要劉璋割二十州奉還主公。」張魯大喜，先遣黃權從小路而回，隨即點兵二萬與馬超。此時龐德臥病不能行，留於漢中。<span class="jiazhu">爲後文歸曹操張本。</span>張魯令楊柏監軍，<span class="jiazhu">正是冤家撞著對頭人。</span>超與弟馬岱選日起程。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說玄德軍馬在雒城，法正所差下書人回報說：「鄭虔勸劉璋盡燒野穀并各處倉廩，率巴西之民，避於涪水西，深溝高壘而不戰。」<span class="jiazhu">前既在劉璋一邊寫來，此又在玄德一邊聽得，是兩邊雙敘法。筆有省處，亦有不省處，變化不同。</span>玄德、孔明聞之，皆大驚曰：「若用此言，吾勢危矣。」法正笑曰：「主公勿憂。此計雖毒，劉璋必不能用也。」<span class="jiazhu">料劉璋如見，可謂知彼知己。</span>不一日，人傳劉璋不肯遷動百姓，不從鄭虔之言。玄德聞之，方始寬心。<span class="jiazhu">玄德一邊聽得，勻兩段寫，妙甚。</span>孔明曰：「可速進兵取綿竹。如得此處，成都易取矣。」遂遣黃忠、魏延領兵前進。費觀聽知玄德兵來，差李嚴出迎。嚴領三千兵也，各佈陣完。黃忠出馬，與李嚴戰四五十合，不分勝敗。孔明在陣中教鳴金收軍。<span class="jiazhu">便有愛李嚴之意。</span>黃忠回陣，問曰：「正待要擒李嚴，軍師何故收兵？」孔明曰：「吾已見李嚴武藝，不可力取。來日再戰，汝可詐敗，引入山峪，出奇兵以勝之。」黃忠領計。次日，李嚴再引兵來，黃忠又出戰，不十合詐敗，引兵便走。李嚴趕來，迤邐趕入出峪，猛然省悟。急待回來，前面魏延引兵擺開。孔明自在山頭，喚曰：「公如不降，兩下已伏強弩，欲與吾龐士元報仇矣。」<span class="jiazhu">姓張的射死了，卻尋著姓李的，真是張冠李戴。</span>李嚴慌下馬，卸甲投降。<span class="jiazhu">又是一個降將軍。</span>軍士不曾傷害一人。孔明引李嚴見玄德。玄德待之甚厚。嚴曰：「費觀雖是劉益州親戚，與某甚密，當往說之。」玄德即命李嚴回城招降費觀。<span class="jiazhu">不疑李嚴，便是待之甚厚處。</span>嚴入綿竹城，對費觀贊玄德如此仁德；今若不降，必有大禍。觀從其言，開門投降。<span class="jiazhu">又是一個降將軍。</span>玄德遂入綿竹，商議分兵取成都。忽流星馬急報，言：「孟達、霍峻守葭萌關，今被東川張魯遣馬超與楊柏、馬岱領兵攻打甚急，救遲則關隘休矣。」<span class="jiazhu">接筍甚緊。</span>玄德大驚。孔明曰：「須是張、趙二將，方可與敵。」玄德曰：「子龍引兵在外未回。翼德已在此，可急遣之。」孔明曰：「主公且勿言，容亮激之。」
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說張飛聞馬超攻關，大叫而入曰：「辭了哥哥，便去戰馬超也！」<span class="jiazhu">寫得張飛如畫。</span>孔明佯作不聞，對玄德曰：「今馬超侵犯關隘，無人可敵；除非往荊州取關雲長來，方可與敵。」<span class="jiazhu">爲後文關公比試，虛伏一筆。</span>張飛曰：「軍師何故小覷吾！吾曾獨拒曹操百萬之兵，<span class="jiazhu">照應四十二回中事。</span>豈愁馬超一匹夫乎！」孔明曰：「翼德拒水斷橋，此因曹操不知虛實耳；若知虛實，將軍豈得無事？今馬超之勇，天下皆知，渭橋六戰，殺得曹操割鬚棄袍，幾乎喪命，<span class="jiazhu">照應五十八回中事。</span>非等閒之比。雲長且未必可勝。」<span class="jiazhu">純用反激，妙。</span>飛曰：「我只今便去；如勝不得馬超，甘當軍令！」孔明曰：「既爾肯寫文書，便爲先鋒。請主公親自去一遭，留亮守綿竹。待子龍來卻作商議。」<span class="jiazhu">爲後子龍守綿竹伏線。</span>魏延曰：「某亦願往。」<span class="jiazhu">添一個副手。</span>孔明令魏延帶五百哨馬先行，張飛第二，玄德後隊，望葭萌關進發。魏延哨馬先到關下，正遇楊柏。魏延與楊柏交戰，不十合，楊柏敗走。魏延要奪張飛頭功，乘勢趕去。前面一軍擺開，爲首乃是馬岱。魏延只道是馬超，舞刀躍馬迎之。<span class="jiazhu">魏延與馬岱，先作一個破題。</span>與岱戰不十合，岱敗走。延趕去，被岱回身一箭，中了魏延左臂。延急回馬走。馬岱趕到關前，只見一將喊聲如雷，從關上飛奔至面前。原來是張飛初到關上，聽得關前廝殺，便來看時，正見魏延中箭，因驟馬下關，救了魏延。飛喝馬岱曰：「汝是何人？先通姓名，然後廝殺？」馬岱曰：「吾乃西涼馬岱是也。」張飛曰：「你原來不是馬超，快回去！非吾對手！只令馬超那廝自來，說道燕人張飛在此！」<span class="jiazhu">批得一張通名紅單帖。</span>馬岱大怒曰：「汝焉敢小覷我！」挺槍躍馬，直取張飛。戰不十合，馬岱敗走。張飛欲待追趕，關上一騎馬到來，叫：「兄弟且休去！」飛回視之，原來是玄德到來。<span class="jiazhu">前軍、中軍、後軍勻三次到，寫得次第，亦寫得突兀。</span>飛遂不趕，一同上關。玄德曰：「恐怕你性躁，故我隨後趕來到此。既然勝了馬岱，且歇一宵，來日戰馬超。」
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	次日天明，關下鼓聲大震，馬超兵到。玄德在關上看時，門旗影裏，馬超縱騎持槍而出；獅盔獸帶，銀甲白袍：一來結束非凡，二者人才出眾。<span class="jiazhu">在玄德眼中，極寫一馬超。</span>玄德歎曰：「人言錦馬超，名不虛傳！」<span class="jiazhu">又在玄德眼中，補寫一馬超。</span>張飛便要下關。玄德急止之，曰：「且休出戰。先當避其銳氣。」關下馬超單搦張飛出馬，關上張飛恨不得平吞馬超，<span class="jiazhu">「西地錦」惹動了「急三槍」。</span>三五番皆被玄德當住。看看午後，玄德望見馬超陣上人馬皆倦，遂選五百騎，跟著張飛沖下關來。馬超見張飛軍到，把槍望後一招，約退軍有一箭之地。張飛軍馬一齊紮住；關上軍馬陸續下來。張飛挺槍出馬，大呼：「認得燕人張翼德麼？」馬超曰：「吾家屢世公侯，豈識村野匹夫！」<span class="jiazhu">又被馬超一激。</span>張飛大怒。兩馬齊出，二槍并舉。約戰百餘合，不分勝負。<span class="jiazhu">一白一黑，殺得好看。</span>玄德觀之，歎曰：「真虎將也！」<span class="jiazhu">連翼德都贊在內。</span>恐張飛有失，急鳴金收軍。兩將各回。<span class="jiazhu">寫第一次交鋒。</span>張飛回到陣中，略歇馬片時，不用頭盔，只裹包巾，上馬又出陣前搦馬超廝殺。超又出，兩個再戰。玄德恐張飛有失，自披掛下關，直至陣前；看張飛與馬超又鬥百餘合，兩個精神倍加。玄德教鳴金收軍。<span class="jiazhu">寫第二次交鋒。</span>二將分開，各回本陣。是日天色已晚，玄德謂張飛曰：「馬超英勇，不可輕敵，且退上關。來日再戰。」張飛殺得性起，那裏肯休？大叫曰：「誓死不回！」玄德曰：「今日天晚，不可戰矣。」飛曰：「多點火把，安排夜戰！」<span class="jiazhu">好鬥與好飲一般，既卜其晝，又卜其夜。</span>馬超亦換了馬，再出陣前，大叫曰：「張飛！敢夜戰麼？」張飛性起，問玄德換了坐下馬，搶出陣來，叫曰：「我捉你不得，誓不上關！」超曰：「我勝你不得，誓不回寨！」<span class="jiazhu">大家立誓，可稱盟兄盟弟。</span>兩軍吶喊，點起千百火把，照耀如同白日。兩將又向陣前鏖戰。到二十餘合，馬超撥回馬便走。張飛大叫曰：「走那裏去！」原來馬超見贏不得張飛，心生一計：詐敗佯輸，賺張飛趕來，暗掣銅錘在手，扭回身覷著張飛便打將來。<span class="jiazhu">比戰許褚更自利害。</span>張飛見馬超走，心中也提防；比及銅錘打來時，張飛一閃，從耳朵邊過去。張飛便勒回馬走時，馬超卻又趕來。張飛帶住馬，拈弓搭箭，回射馬超；超卻閃過。二將各自回陣。<span class="jiazhu">一錘一箭，借作收科，不然將戰個不住矣。</span>玄德自於陣前叫曰：「吾以仁義待人。不施譎詐。馬孟起，你收兵歇息，我不乘勢趕你。」<span class="jiazhu">極會做人情。</span>馬超聞言，親自斷後，諸軍漸退。玄德亦收軍上關。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	次日，張飛又欲下關戰馬超。人報軍師來到。玄德接著孔明。孔明曰：「亮聞孟起世之虎將，若與翼德死戰，必有一傷；故令子龍、漢升守住綿竹，我星夜來此。<span class="jiazhu">綿竹之守，借孔明口中敘出，省筆之甚。</span>可用條小計令馬超歸降主公。」玄德曰：「吾見馬超英勇，甚愛之。如何可得？」孔明曰：「亮聞東川張魯，欲自立爲『漢寧王』。手下謀士楊松，極貪賄賂。主公可差人從小路徑投漢中，先用金銀結好楊松，後進書與張魯云：『吾與劉璋爭西川，是與汝報仇。不可聽信離間之語。事定之後，保汝爲漢寧王。』<span class="jiazhu">劉璋許以地，孔明許以爵。二者不可得兼，舍地而取爵可也。</span>令其撤回馬超兵。待其來撤時，便可用計招降馬超矣。」玄德大喜，即時修書，差孫乾齎金珠從小路徑至漢中，先來見楊松，說知此事，送了金珠。松大喜，先引孫乾見張魯陳言方便。<span class="jiazhu">全是金珠在那裏說話。</span>魯曰：「玄德只是左將軍，如何保得我爲漢寧王？」楊松曰：「他是大漢皇叔，正合保奏。」<span class="jiazhu">不是皇叔保得，而金珠可以保得。</span>張魯大喜，便差人教馬超罷兵。孫乾只在楊松家聽回信。不一日，使者回報：「馬超言未成功，不可退兵。」<span class="jiazhu">未有奸臣在內而大將立功於外者。</span>張魯又遣人去喚，又不肯回。一連三次不至。楊松曰：「此人素無信行，不肯罷兵，其意必反。」遂使人流言云：「馬超意欲奪西川，自爲蜀主，與父報仇，不肯臣於漢中。」<span class="jiazhu">全是金珠說話。</span>張魯聞之，問計於楊松。松曰：「一面差人去說與馬超：『汝既欲成功，與汝一月限，要依我三件事。若依得便有賞，否則必誅：一要取西川，二要劉璋首級，三要退荊州兵。三件事不成，可獻頭來。』<span class="jiazhu">出下三個難題目，馬超關節不到，如何作文。</span>一面教張衛點軍守把關隘，防馬超兵變。」魯從之，差人到馬超寨中說這三件事。超大驚曰：「如何變得恁的！」<span class="jiazhu">金珠之爲物，極是善變。</span>乃與馬岱商議：「不如罷兵。」楊松又流言曰：「馬超回兵，必懷異心。」<span class="jiazhu">不想金珠這等有用。</span>於是張衛分七路軍堅守隘口，不放馬超兵入。超進退不得，無計可施。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	孔明謂玄德曰：「今馬超正在進退兩難之際，亮憑三寸不爛之舌，親往超寨，說馬超來降。」玄德曰：「先生乃吾之股肱心腹，倘有疏虞，如之奈何？」孔明堅意要去，玄德再三不肯放去。正躊躇間，忽報趙雲有書薦西川一人來降。<span class="jiazhu">接筍甚妙。</span>玄德召入問之。其人乃建寧俞元人也，姓李名恢，字德昂。玄德曰：「向日聞公苦諫劉璋，今何故歸我？」<span class="jiazhu">照應前文。</span>恢曰：「吾聞良禽相木而棲，賢臣擇主而事，前諫劉益州者，以盡人臣之心；既不能用，知必敗矣。今將軍仁德布於蜀中，知事必成，故來歸耳。」玄德曰：「先生此來，必有益於劉備。」恢曰：「今聞馬超在進退兩難之際。恢昔在隴西，與彼有一面之交，願往說馬超歸降，若何？」<span class="jiazhu">李恢來得湊巧，恰好做了孔明替身。</span>孔明曰：「正欲得一人替吾一往。願聞公之說詞。」李恢於孔明耳畔陳說如此如此。孔明大喜，即時遣行。<span class="jiazhu">入得孔明的耳，方入得馬超的耳。</span>恢行至超寨，先使人通姓後。馬超曰：「吾知李恢乃辯士，今必來說我。」先喚二十刀斧手伏於帳下，囑曰：「令汝砍，即砍爲肉醬！」須臾，李恢昂然而入。馬超端坐帳中不動，叱李恢曰：「汝來爲何？」恢曰：「特來作說客。」<span class="jiazhu">蔣幹一見周瑜，辨明不是說客，李恢一見馬超，妙在自說是說客。</span>超曰：「吾匣中寶劍新磨。汝試言之，其言不通，便請試劍！」恢笑曰：「將軍之禍不遠矣！但恐新磨之劍，不能試吾之頭，將欲自試也！」<span class="jiazhu">先以危言動之，妙在即借他題目發揮。</span>超曰：「吾有何禍？」恢曰：「吾聞越之西子，善毀者不能閉其美；齊之無鹽，善美者不能掩其醜；日中則昃，月滿則虧：此天下之常理也。今將軍與曹操有殺父之仇，而隴西又有切齒之恨；前不能救劉璋而退荊州之兵，後不能制楊松而見張魯之面；目下四海難容，一身無主；若復有渭橋之敗，冀城之失，何面目見天下之人乎？」<span class="jiazhu">李恢言語，當得金珠用，一字一金，一字一珠矣。</span>超頓首謝曰：「公言極善，但超無路可行。」恢曰：「公既聽吾言，帳下何故伏刀斧手？」超大慚，盡叱退。<span class="jiazhu">李恢舌劍，可以退帳下之劍。</span>恢曰：「劉皇叔禮賢下士，吾知其必成，故舍劉璋而歸之。公之尊人，昔年曾與皇叔約共討賊，<span class="jiazhu">照應二十回中事。</span>公何不背暗投明，以圖上報父仇，下立功名乎？」馬超大喜，即喚楊柏入，一劍斬之，<span class="jiazhu">方雪破婚之恨。</span>將首級共恢一同上關來降玄德。玄德親自接入，待以上賓之禮。超頓首謝曰：「今遇明主，如撥雲霧而見青天！」時孫乾已回。玄德覆命霍峻、孟達守關，便撤兵來取成都。趙雲、黃忠接入綿竹。人報蜀將劉晙、馬漢引軍到。趙雲曰：「某願往擒此二人！」言訖，上馬引軍出。玄德在城上管待馬超吃酒。未曾安席，子龍已斬二人之頭，獻於筵前。<span class="jiazhu">張飛顯過本事，卻用趙雲顯本事與馬超看。</span>馬超亦驚，倍加敬重。超曰：「不須主公軍馬廝殺，超自喚出劉璋來降。如不肯降，超自與弟馬岱取成都，雙手奉獻。」<span class="jiazhu">子龍以兩顆人頭爲安席之敬，馬超便欲以一座城池爲進見之禮。</span>玄德大喜。是日盡歡。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說敗兵回到益州報劉璋。璋大驚，閉門不出。人報城北馬超救兵到，劉璋方敢登城望之。見馬超、馬岱立於城下，大叫：「請劉季玉答話。」劉璋在城上問之。超在馬上以鞭指曰：「吾本領張魯兵來救益州，誰想張魯聽信楊松讒言，反欲害我。今已歸降劉皇叔。公可納士拜降，免致生靈受苦。如或執迷，吾先攻城矣！」<span class="jiazhu">好一個請來的救星。</span>劉璋驚得面如土色，氣倒於城上。眾官救醒。璋曰：「吾之不明，悔之何及！不若開門投降，以救滿城百姓。」董和曰：「城中尚有兵三萬餘人；錢帛糧草，可支一年：奈何便降？」劉璋曰：「吾父子在蜀二十餘年，無恩德以加百姓；攻戰三年，血肉捐於草野，皆我罪也。我心何安？不如投降以安百姓。」<span class="jiazhu">忠厚爲無用之別名，非忠厚之無用，忠厚而不精明之爲無用也。劉璋失豈在仁，失在仁而不智耳。</span>眾人聞之，皆墮淚。忽一人進曰：「主公之言，正合天意。」視之，乃巴西西充國人也，姓譙，名周，字允南。此人素曉天文。璋問之，周曰：「某夜觀乾象，見群星聚於蜀郡；其大星光如皓月，乃帝王之象也。況一載之前，小兒謠云：『若要吃新飯，須待先主來。』此乃預兆。<span class="jiazhu">爲玄德稱帝伏筆。</span>不可逆天道。」黃權、劉巴聞言皆大怒，欲斬之。<span class="jiazhu">譙周慣說天文，後來勸後主出降，即此人也。權、巴欲殺之，亦不爲過。</span>劉璋擋住。忽報：「蜀郡太守許靖，逾城出降矣。」劉璋大哭歸府。<span class="jiazhu">前不聽掛城之王累，今卻哭逾城之許靖，亦遲矣。</span>次日，人報劉皇叔遣幕賓簡雍在城下喚門。璋令開門接入。雍坐車中，傲睨自若。忽一人掣劍大喝曰：「小輩得志，傍若無人！汝敢藐視吾蜀中人物耶！」雍慌下車迎之。此人乃廣漢綿竹人也，姓秦名宓，字子敕。<span class="jiazhu">秦宓後來以舌辨難吳使，於此處先露圭角。</span>雍笑曰：「不識賢兄，幸勿見責。」遂同入見劉璋，具說玄德寬洪大度，并無相害之意。於是劉璋決計投降，厚待簡雍。次日，親齎印綬文籍，與簡雍同車出城投降。玄德出寨迎接，握手流涕曰：「非吾不行仁義，奈勢不得已也！」<span class="jiazhu">不得已三字，亦是玄德實話。然古來以此三字解說者多矣。如重耳之殺懷公，小白之殺子糾，唐太宗之殺建成、元吉皆是也。兄弟之變至於如此，爲之一歎。</span>共入寨，交割印綬文籍，并馬入城。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	玄德入成都，百姓香花燈燭，迎門而接。玄德到公廳，升堂坐定。郡內諸官，皆拜於堂下；惟黃權、劉巴閉門不出。眾將忿怒，欲往殺之。玄德慌忙傳令曰：「如有害此二人者，滅其三族！」<span class="jiazhu">漢高之封雍齒、赦蒯通，皆此意也。</span>玄德親自登門，請二人出仕。二人感玄德恩禮，乃出。孔明請曰：「今西川平定，難容二主，可將劉璋送去荊州。」玄德曰：「吾方得蜀郡，未可令季玉遠去。」孔明曰：「劉璋失基業者，皆因太弱耳。主公若以婦人之仁，臨事不決，恐此土難以長久。」<span class="jiazhu">一個做好，一個做惡，定是商量停當。</span>玄德從之，設一大宴，請劉璋收拾財物，佩領振威將軍印綬，令將妻子良賤，盡赴南郡公安住歇，即日起行。<span class="jiazhu">玄德遷劉璋於公安，與曹操遷劉琮於青州，正是一樣算計。但一則殺之於路，一則善遣之去，爲不同耳。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	玄德自領益州牧。其所降文武，盡皆重賞，定以名爵：嚴顏爲前將軍，法正爲蜀郡太守，董和爲掌軍中郎將，許靖爲左將軍長史，龐義爲營中司馬，劉巴爲左將軍，黃權爲右將軍。其餘吳懿、費觀、彭羕、卓膺、李嚴、吳蘭、雷銅、李恢、張翼、秦宓、譙周、呂義，霍峻、鄧芝、楊洪、周群、費禕、費詩、孟達，文武投降官員共六十餘人，并皆擢用。<span class="jiazhu">先封新降之臣，然後封舊日之臣，皆是玄德權變處。</span>諸葛亮爲軍師，關雲長爲蕩寇將軍、漢壽亭侯，張飛爲征遠將軍、新亭侯，趙雲爲鎮遠將軍，黃忠爲征西將軍，魏延爲揚武將軍，馬超爲平西將軍。孫乾、簡雍、糜竺、糜芳、劉封、吳班、關平、周倉、廖化、馬良、馬謖、蔣琬、伊籍，及舊日荊襄一班文武官員，盡皆升賞。<span class="jiazhu">諸臣勞苦功高，至此方纔受封，良是不易。</span>遣使齎黃金五百斤、白銀一千斤、錢五千萬、蜀錦一千匹，賜與雲長。<span class="jiazhu">既賞西川從征之將，遂念荊州留守之臣。蓋不有留守，則從征不能成功，是西川之取，雲長亦與有功也。</span>其餘官將，給賞有差。殺牛宰馬，大餉士卒。開倉賑濟百姓，<span class="jiazhu">既收士心，又結民心。</span>軍民大悅。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	益州既定，玄德欲將成都有名田宅，分賜諸官。趙雲諫曰：「益州人民，屢遭兵火，田宅皆空；今當歸還百姓，令安居復業，民心方服；不宜奪之爲私賞也。」<span class="jiazhu">蕭何強買民間田宅以自汙，爲遇猜忌之主故然，今子龍遇玄德，不嫌市惠子民。</span>玄德大喜，從其言。使諸葛軍師定擬治國條例，刑法頗重。法正曰：「昔高祖約法三章，黎民皆感其德。願軍師寬刑省法。以慰民望。」孔明曰：「君知其一、未知其二：秦用法暴虐，萬民皆怨，故高祖以寬仁得之。<span class="jiazhu">高祖約法，是刑新國，用輕典。</span>今劉璋暗弱，德政不舉，威刑不肅；君臣之道，漸以陵替。寵之以位，位極則殘；順之以恩，恩竭則慢。所以致弊，實由於此。吾今威之以法，法行則知恩；限之以爵，爵加則知榮。恩榮并濟，上下有節。爲治之道，於斯著矣。」<span class="jiazhu">孔明治蜀，是刑亂國，用重典。</span>法正拜服。自此軍民安堵。四十一州地面，分兵鎮撫，并皆平定。法正爲蜀郡太守，凡平日一餐之德，睚毗之怨，無不報復。<span class="jiazhu">二句內包著無數事情，省筆之甚。</span>或告孔明曰：「孝直太橫，宜稍斥之。」孔明曰：「昔主公困守荊州，北畏曹操，東憚孫權，賴孝直爲之輔翼，遂翻然翱翔，不可復製。今奈何禁止孝直，使不得少行其意耶？」因竟不問。<span class="jiazhu">繼劉璋而用猛，是猛以(濟)寬；遇法正而用寬，是寬以濟猛。</span>法正聞之，亦自斂戢。<span class="jiazhu">法行而知恩，恩行而亦知法矣。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	一日，玄德正與孔明閑敘，忽報雲長遣關平來謝所賜金帛。玄德召入。平拜罷，呈上書信曰：「父親知馬超武藝過人，要入川來與之比試高低。教就稟伯父此事。」<span class="jiazhu">不必有此事，不可無此言。</span>玄德大驚曰：「若雲長入蜀，與孟起比試，勢不兩立。」孔明曰：「無妨。亮自作書回之。」<span class="jiazhu">孔明已會其意。</span>玄德只恐雲長性急，便教孔明寫了書，發付關平星夜回荊州。平回至荊州，雲長問曰：「我欲與馬孟起比試，汝曾說否？」平答曰：「軍師有書在此。」雲長拆開視之。其書曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	亮聞將軍欲與孟起分別高下。以亮度之：孟起雖雄烈過人，亦乃黥布、彭越之徒耳；當與翼德并驅爭先，猶未及美髯公之絕倫超群也。今公受任守荊州，不爲不重；倘一入川，若荊州有失。罪莫大焉。惟冀明照。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	雲長看畢，自綽其髯笑曰：「孔明知我心也。」<span class="jiazhu">正欲孔明將自搖高，高以壓服孟起耳，非喜其譽已也。</span>將書遍示賓客，遂無入川之意。<span class="jiazhu">以下接過西川、荊州兩邊，接敘東吳一邊。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說東吳孫權知玄德併吞西川，將劉璋逐於公安，遂召張昭、顧雍商議曰：「當初劉備借我荊州時，說取了西川便還荊州。今已得巴蜀四十一州，須用取索漢上諸郡。如其不還，即動干戈。」<span class="jiazhu">玄德方纔得采，不想討債的便來。</span>張昭曰：「吳中方寧，不可動兵。昭有一計，使劉備將荊州雙手奉還主公。」正是：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	西蜀方開新日月，東吳又索舊山川。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	未知其計如何，且看下文分解。
</p>
</div></body></html>