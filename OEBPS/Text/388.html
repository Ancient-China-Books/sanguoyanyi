<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第十二回　陶恭祖三讓徐州　曹孟德大戰呂布</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu5">
	第十二回　陶恭祖三讓徐州
	曹孟德大戰呂布
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	糜竺家中之火，天火也；濮陽城中之火，人火，亦天火也。糜竺知燒而避其燒，天所以全君子也；曹操不知燒而亦不死於燒，天所以留奸雄也。全君子是天理，留奸雄是天數。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	曹操既據兗州，且將北取冀，安得不東取徐？是徐州固操所必爭也。今雖暫捨之而去，其志豈能須臾忘徐州哉！玄德雖受陶謙之讓，吾知終非其有爾。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	荀文若曰：「河濟之地，昔之關中、河內也。」是隱然以高祖、光武之所爲教曹操矣。待其後自加九鍚而惡其不臣，豈始既教之，而後復惡之耶？坡公稱文若爲聖人，吾未敢信。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	呂布一聽陳宮之言而輒勝，一不聽陳宮之言而輒敗，宮誠智矣。然田氏之叛，乃宮教之也。何也？先致其機也。若在老手，只須自用一人假作田使，不必使田氏知之。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	曹操正慌走間，正南上一彪軍到，乃夏侯惇引軍來救援，截住呂布大戰。鬥到黃昏時分，<span class="jiazhu">自昨夜黃昏時分，直到今夜黃昏時分，好一場大殺。</span>大雨如注，各自引軍分散。操回寨，重賞典韋，加爲領軍都尉。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說呂布到寨，與陳宮商議。宮曰：「濮陽城中有富戶田氏，家僮千百，爲一郡之巨室。可令彼密使人往操寨中下書，言『呂溫侯殘暴不仁，民心大怨。<span class="jiazhu">後呂布之敗，果然爲此兩句。</span>今欲移兵黎陽，止有高順在城內。可連夜進兵，我爲內應。』<span class="jiazhu">不想後來弄假成真。</span>操若來，誘之入城，四門放火，外設伏兵。曹操雖有經天緯地之才，到此安能得脫也？」呂布從其計，密諭田氏，使人徑到操寨。操因新敗，正在躊躇，忽報田氏人到。呈上密書云：「呂布已往黎陽，城中空虛。萬望速來，當爲內應。城上插白旗，大書『義』字，便是暗號。」<span class="jiazhu">前日曹操在徐州城外以白旗示威，今日呂布在濮陽城中以白旗行詐。</span>操大喜曰：「天使吾得濮陽也！」重賞來人，一面收拾起兵。劉曄曰：「布雖無謀，陳宮多計，只恐其中有詐，不可不防。明公欲去，當分三軍爲三隊：兩隊伏城外接應，一隊入城方可。」<span class="jiazhu">操之不死於是役，全虧劉曄此數語。</span>操從其言，分軍三隊，來至濮陽城下。操先往觀之，見城上遍豎旗幡；西門角上，有一「義」字白旗。<span class="jiazhu">此時只此一點白，誰知少頃弄出一片紅。</span>心中暗喜。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	是日午牌，城門開處，兩員將引軍出戰：前軍侯成，後軍高順。操即使典韋出馬，直取侯成。侯成抵敵不過，回馬望城中走。韋趕到吊橋邊，高順亦攔擋不住，都退入城中去了。數內有軍人乘勢混過陣來見操，說是田氏之使，呈上密書。約云：「今夜初更時分，<span class="jiazhu">與前兩番黃昏時分相照。</span>城上鳴鑼爲號，便可進兵。某當獻門。」操撥夏侯惇引軍在左，曹洪引軍在右，自己引夏侯淵、李典、樂進、典韋四將，率兵入城。李典曰：「主公且在城外，容某等先入城去。」<span class="jiazhu">李典所見亦是。</span>操喝曰：「我不自往，誰肯向前！」遂當先領兵直入。時約初更，月光未上，<span class="jiazhu">將寫火光之明，先寫月光久暗以形之。○前寫黃昏有雨，今寫初更無月。忙中偏有此閒筆。</span>只聽得西門上吹贏殼聲，喊聲忽起。門上火把繚亂，城門大開，吊橋放落。曹操爭先拍馬而入。直到州衙，路上不見一人。操知是計，忙撥回馬，大叫：「退兵！」州衙中一聲炮響，四門烈火轟天而起。金鼓齊鳴，喊聲如江翻海沸。<span class="jiazhu">嚇殺。</span>東巷內轉出張遼，西巷內轉出臧霸，夾攻掩殺。操走北門。道旁轉出郝萌、曹性，又殺一陣。操急走南門，高順、侯成攔住。典韋怒目咬牙，衝殺出去。高順、侯成倒走出城。<span class="jiazhu">中計者未得出城，殺敵者倒走出城，好笑。</span>典韋殺到吊橋，回頭不見了曹操，翻身復殺入城來。門下撞著李典，典韋問：「主公何在？」典曰：「吾亦尋不見。」韋曰：「汝在城外催救軍，我入去尋主公！」李典去了。典韋殺入城中，尋覓不見，再殺出城壕邊，撞著樂進。進曰：「主公何在？」韋曰：「我往復兩遭，尋覓不見。」進曰：「同殺入去救主！」<span class="jiazhu">語亦壯。</span>兩人到門邊，城上火炮滾下，樂進馬不能入。典韋冒煙突火，又殺入去，到處尋覓。<span class="jiazhu">典韋三入火城，可謂忠勇。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說曹操見典韋殺出去了，四下裏人馬截來，不得出南門；再轉北門，火光裏正撞見呂布，挺戟躍馬而來。<span class="jiazhu">嚇殺。讀書者至此，必謂曹操死矣。</span>操以手掩面，加鞭縱馬竟過。<span class="jiazhu">妙有智識。若此時便撥馬回走，必反被擒矣。</span>呂布從後拍馬趕來，將戟於操盔上一擊，問曰：「曹操何在？」<span class="jiazhu">因其掩面，故認不真：然亦以其縱馬竟過，故不疑其即操也。</span>操反指曰：「前面騎黃馬者是他。」<span class="jiazhu">有急智。</span>呂布聽說，棄了曹操，縱馬向前追趕。<span class="jiazhu">見了曹操，反問曹操；拾卻曹操，別趕曹操。諺云「方說曹操，曹操就到」，當面錯過，豈不好笑。</span>曹操撥轉馬頭，望東門而走，<span class="jiazhu">走得好。</span>正逢典韋。韋擁護曹操，殺條血路，到城門邊，火焰甚盛，城上推下柴草，遍地都是火。韋用戟撥開，飛馬冒煙突火先出，曹操隨後亦出。方到門道邊，城門上崩下一條火梁來，正打著曹操戰馬後胯，那馬撲地倒了。<span class="jiazhu">嚇殺。讀書者至此，又必謂曹操死矣。</span>操用手托梁推放地上，手臂鬚髮盡被燒傷。<span class="jiazhu">曹操之須未割於漳關，先燒於濮陽。須不幸而爲曹操之須，須亦苦矣。</span>典韋回馬來救。恰好夏侯淵亦到，兩個同救起曹操，突火而出。操乘淵馬，典韋殺條大路而走。直混戰到天明，操方回寨。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	眾將拜伏問安，操仰面笑曰：<span class="jiazhu">如此一番驚嚇後，忽然發笑，正諺所謂「哭不得而笑」耳。</span>「誤中匹夫之計，吾必當報之！」郭嘉曰：「計可速發。」操曰：「今只將計就計，詐言我被火傷，已經身死。<span class="jiazhu">昨日呂布使人詐降，今日曹操自己詐死。你詐我，我詐你，好看殺人。</span>布必引兵來攻。我伏兵於馬陵山中，候其兵半渡而擊之，布可擒矣。」<span class="jiazhu">好計策。</span>嘉曰：「真良策也！」於是令軍士掛孝發喪，<span class="jiazhu">昨日濮陽城內一片紅，今日濮陽城外一片白。紅是真紅，白是假白。○掛孝發喪，今人必以爲不祥，可見婆子氣人幹不得事。</span>詐言操死。早有人來濮陽報呂布，說曹操被火燒傷肢體，到寨身死。布隨點起軍馬，殺奔馬陵山來。將到操寨，一聲鼓響，伏兵四起。呂布死戰得脫，折了好些人馬，敗回濮陽，堅守不出。是年蝗蟲忽起，食盡禾稻。關東一境，每穀一斛直錢五十貫，人民相食。曹操因軍中糧盡，引兵回鄄城暫住。呂布亦引兵出屯山陽就食。因此二處權且罷兵。<span class="jiazhu">兩家俱因凶荒罷兵，蝗蟲倒是和事佬。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說陶謙在徐州，時年已六十三歲，忽然染病，看看沉重，請糜竺、陳登議事。竺曰：「曹兵之去，止爲呂布襲兗州故也。今因歲荒罷兵，來春又必至矣。<span class="jiazhu">勢所必然。</span>府君兩番欲讓位與劉玄德，時府君尚強健，故玄德不肯受。今病已沉重，正可就此而與之，玄德不肯辭矣。」<span class="jiazhu">糜竺心歸玄德久矣。</span>謙大喜，使人來小沛，請劉玄德商議軍務。玄德引關、張帶數十騎到徐州，陶謙教請入臥內。玄德問安畢，謙曰：「請玄德公來，不爲別事，止因老夫病已危篤，朝夕難保，萬望明公可憐漢家城池爲重，」<span class="jiazhu">以漢家城池爲重「，的是仁人君子之言。</span>受取徐州牌印，老夫死亦瞑目矣！」玄德曰：「君有二子，何不傳之？」謙曰：「長子商，次子應，其才皆不堪任。老夫死後，猶望明公教誨，<span class="jiazhu">不但讓州，兼且託子，恭祖可謂知人。</span>切勿令掌州事！」玄德曰：「備一身安能當此大任！」謙曰：「某舉一人，可爲公輔，係北海人，姓孫，名乾，字公佑。此人可使爲從事。」又謂糜竺曰：「劉公當世人傑，汝當善事之。」玄德終是推託。陶謙以手指心而死。<span class="jiazhu">陶恭祖三讓徐州。○其名曰謙，其字曰恭，其人則讓，可謂名稱其實。</span>眾軍舉哀畢，即捧牌印交送玄德。玄德固辭。次日，徐州百姓擁擠府前，哭拜曰：「劉使君若不領此郡，我等皆不能安生矣！」<span class="jiazhu">民心悅服如此，想見劉公平日德政。</span>關、張二公亦再三相勸。玄德乃許權領徐州事，使孫乾、糜竺爲輔，陳登爲幕官。盡取小沛軍馬入城，出榜安民；一面安排喪事。玄德與大小軍士，盡皆掛孝，<span class="jiazhu">濮陽外有假掛孝，徐州城中有真掛孝。</span>大設祭奠祭畢，葬於黃河之原。將陶謙遺表，申奏朝廷。<span class="jiazhu">應前文。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	操在鄄城，知陶謙已死，劉玄德領徐州牧，大怒曰：「我仇未報，汝不費半箭之功，坐得徐州。<span class="jiazhu">真是氣殺。</span>吾必先殺劉備，後戮謙屍，以雪先君之怨！」即傳號令，克日起兵去打徐州。<span class="jiazhu">前番賣個人情，此時不肯做人情矣。</span>荀彧入諫曰：「昔高祖保關中，光武據河內，皆深根固本、以正天下，進足以勝敵，退足以堅守。故雖有困，終濟大業。明公本首事兗州，且河、濟乃天下之要地，是亦昔之關中、河內也。<span class="jiazhu">文若此時已將高祖、光武望曹操矣，何後日九鍚之加，而反有所不滿乎？</span>今若取徐州，多留兵則不足用，少留兵則呂布乘虛寇之：是無兗州也。若徐州不得，明公安所歸乎？今陶謙雖死，已有劉備守之。徐州之民，既已服備，必助備死戰。明公棄兗州而取徐州，是棄大而就小，去本而求末，以安而易危也。願熟思之。」<span class="jiazhu">藥石之言，洞見利害。</span>操曰：「今歲荒乏糧，軍士坐守於此，終非良策。」彧曰：「不如東略陳地，使軍就食汝南、潁川。黃巾餘黨何儀、黃劭等，劫掠州郡，多有金帛糧食。此等賊徒又容易破，破而取其糧，以養三軍，朝廷喜，百姓悅，乃順天之事也。」<span class="jiazhu">取糧於寇，是妙策。</span>操喜從之，乃留夏侯惇、曹仁守鄄城等處，自引兵先略陳地，次及汝、潁。黃巾何儀、黃劭知曹兵到，引眾來迎，會於羊山。時賊兵雖眾，都是狐群狗黨，并無隊伍行列。操令強弓硬弩射住，令典韋出馬。何儀令副元帥出戰，不三合，被典韋一戟刺於馬下。操引眾乘勢趕過羊山下寨。次日，黃劭自引軍來。陣圓處，一將步行出戰，頭裹黃巾，身披綠襖，手提鐵棒。大叫：「我乃截天夜叉何曼也。<span class="jiazhu">確是強盜綽號。</span>誰敢與我廝鬥？」曹洪見了，大喝一聲，飛身下馬，提刀步出。兩下向陣前廝殺，四五十合，勝負不分。曹洪詐敗而走，何曼趕來，洪用拖刀背砍計，轉身一踅，砍中何曼，再復一刀殺死。<span class="jiazhu">殺得好。</span>李典乘勢，飛馬直入賊陣。黃劭不及提備，被李典生擒活捉過來。曹兵掩殺賊眾，奪其金帛、糧食無數。<span class="jiazhu">意正欲得此耳。</span>何儀勢孤，引數百騎奔走葛陂。正行之間，山背後撞出一軍。爲頭一個壯士，身長八尺，腰大十圍，手提大刀，截住去路。<span class="jiazhu">橫閃出此一壯士，奇。</span>何儀挺槍出迎，只一合，被那壯士活挾過去。餘眾著忙，皆下馬受縛，被壯士盡驅入葛陂塢中。<span class="jiazhu">如驅牛羊。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說典韋追襲何儀到葛陂，壯士引軍迎住。典韋曰：「汝亦黃巾賊耶？」壯士曰：「黃巾數百騎，盡被我擒在塢內！」<span class="jiazhu">趣甚。</span>韋曰：「何不獻出？」壯士曰：「你若贏得手中寶刀，我便獻出！」韋大怒，挺雙戟向前來戰。兩個從辰至午，不分勝負，各自少歇。不一時，那壯士又出搦戰，典韋亦出。直戰到黃昏，各因馬乏暫止。<span class="jiazhu">可見人自不乏。</span>典韋手下軍土，飛報曹操。操大驚，忙引眾將來看。次日，壯士又出搦戰。操見其人威風凜凜，心中暗喜，分付典韋：「今日且詐敗。」韋領命出戰，戰到三十合，敗走回陣。壯士趕到陣門中，弓弩射回。操急引軍退五里，密使人掘下陷坑，暗伏鉤手。次日再令典韋引百餘騎出。壯士笑曰：「敗將何敢復來！」便縱馬接戰。典韋略戰數合，便回馬走。壯士只顧望前趕來，不提防連人帶馬，都落於陷坑之內。<span class="jiazhu">黃巾被驅入塢中，而驅黃巾之人又陷入坑內，好笑。</span>被鉤手縛來見曹操。操下帳叱退軍士，親解其縛。急取衣衣之，命坐，問其鄉貫姓名。<span class="jiazhu">曹操得英雄心俱用此法。</span>壯士曰：「我乃譙國譙縣人也。姓許，名褚，字仲康。向遭寇亂，聚宗族數百人，築堅壁於塢中以禦之。一日寇至，吾令眾人多取石子準備，吾親自飛石擊之，無不中者。<span class="jiazhu">典韋飛戟，許褚飛石，俱可稱」沒羽箭「。</span>寇乃退去。又一日寇至，塢中無糧，遂與賊和，約以耕牛換米。米已送到，賊驅牛至塢外，牛皆奔走回還，被我雙手掣二牛尾，倒行百餘步。<span class="jiazhu">真神力。</span>賊大驚，不敢取牛而走。因此保守此處無事。」<span class="jiazhu">此人生平，又用此人自述爲稱。</span>操曰：「吾聞大名久矣！還肯降否？」褚曰：「固所願也。」遂招引宗族數百人俱降。操拜許褚爲都尉，賞勞甚厚。隨將何儀、黃劭斬訖。<span class="jiazhu">細。</span>汝、潁悉平。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	曹操班師，曹仁、夏侯惇接見，言：「近日細作報說兗州薛蘭、李封軍士皆出擄掠，城邑虛空。可引得勝之兵攻之，一鼓可下。」操遂引軍徑奔兗州。薛蘭、李封出其不意，只得引兵出城迎戰。許褚曰：「吾願取此二人，以爲贄見之禮。」<span class="jiazhu">典韋已見本事，此處專寫許褚。</span>操大喜，遂令出戰。李封使畫戟向前來迎。交馬兩合，許褚斬李封於馬下。薛蘭急走回陣，吊橋邊李典攔住。薛蘭不敢回城，引軍投鉅野而去，卻被呂虔飛馬趕來，一箭射於馬下。<span class="jiazhu">果不出陳宮所料。</span>軍皆潰散。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	曹操復得兗州，程昱便請進兵取濮陽。操令許褚、典韋爲先鋒，夏侯惇、夏侯淵爲左軍，李典、樂進爲右軍，操自領中軍，于禁、呂虔爲合後。兵至濮陽，呂布欲自將出迎，陳宮諫：「不可出戰。待眾將聚會後，方可。」呂布曰：「吾怕誰來？」遂不聽宮言，引兵出陣，橫戟大罵。許褚便出。鬥二十合，不分勝負。操曰：「呂布非一人可勝。」便差典韋助戰，兩將夾攻，左邊夏侯惇、夏侯淵，右邊李典、樂進齊到，六員將共攻呂布，<span class="jiazhu">此可云六戰呂布。</span>布遮攔不住，撥馬回城。城上田氏，見布敗回，急令人拽起吊橋。布大叫：「開門！」田氏曰：「吾已降曹將軍矣！」<span class="jiazhu">誰知弄假反成真。</span>布大罵，引軍奔定陶而去。陳宮急開東門，保護呂布老小出城。<span class="jiazhu">不知此時貂蟬安在？</span>操遂得濮陽，恕田氏舊日之罪。劉曄曰：「呂布乃猛虎也，今日困之，不可少容。」操令劉曄等守濮陽，自己引軍趕至定陶。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	時呂布與張邈、張超盡在城中，高順、張遼、臧霸、侯成巡海打糧未回。<span class="jiazhu">巡海打糧，與黃巾何異。</span>操軍至定陶，連日不戰，引軍退四十里下寨。正值濟郡麥熟，操即令軍割麥爲食。<span class="jiazhu">布軍打糧未回，操軍割麥爲食，都照應前文歲荒乏糧。</span>細作報知呂布，布引軍趕來。將近操寨，見左邊一望林木茂盛，恐有伏兵而回。操知布軍回去，乃謂諸將曰：「布疑林中有伏兵耳，可多插旌旗於林中以疑之。<span class="jiazhu">前」義「字假白旗只得一面，此處假旗卻又甚多。</span>寨西一帶長堤，無水，可盡伏精兵。明日呂布必來燒林，<span class="jiazhu">呂布心腸，早被曹操猜破。</span>堤中軍斷其後，布可擒矣。」於是止留鼓手五十人，於寨中擂鼓；將村中擄來男女在寨內吶喊。<span class="jiazhu">打糧、割麥，又擄村中男女，民生此時亦大困矣。恐凶年又相尋也。</span>精兵多伏堤中。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說呂布回報陳宮。宮曰：「操多詭計，不可輕敵。」<span class="jiazhu">曹操詭計，又被陳宮猜破。</span>布曰：「吾用火攻，可破伏兵。」乃留陳宮、高順守城。布次日引大軍來，遙見林中有旗，驅兵大進，四面放火，竟無一人。欲投寨中，卻聞鼓聲大震。正自疑惑不定，忽然寨後一彪軍出。呂布縱馬趕來，炮響處，堤內伏兵盡出。夏侯惇、夏侯淵、許褚、典韋、李典、樂進，驟馬殺來。呂布料敵不過，落荒而走。從將成廉，被樂進一箭射死。布軍三停去了二停，敗卒回報陳宮。宮曰：「空城難守，不若急去。」遂與高順保著呂布老小，棄定陶而走。<span class="jiazhu">處處寫呂布老小，蓋因呂布所注意者在此也。</span>曹操將得勝之兵，殺入城中，勢如劈竹。張超自焚，張邈投袁術去了。山東一境，盡被曹操所得。安民修城，不在話下。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說呂布正走，逢諸將皆回，<span class="jiazhu">打糧回也。</span>陳宮亦已尋著。布曰：「吾軍雖少，尚可破曹操。」再引軍來。正是：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	兵家勝敗真常事，卷甲重來未可知。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	不知呂布勝負如何，且聽下文分解。
</p>
</div></body></html>