<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第四十四回　孔明用智激周瑜　孫權決計破曹操</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第四十四回　孔明用智激周瑜
	孫權決計破曹操
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	孫權破操之計必待周瑜決之者，非決之以周瑜之言，而實決之以孫策臨終之言；則謂周瑜之破操，實孫策之破操可也。不但此也，孫策之語，孫權能憶之者，憶之以權母臨終之言，而又憶之以母姑憶姊之言也；則謂周瑜之破操，實吳氏兩夫人之破操可也。且周瑜破操之計必待孔明激之者，非激之以孔明，而激之以二喬也；則謂周瑜之破操，實大喬、小喬之破操可也。赤壁鏖兵一場大功，得婦人之力居多。婦人真可畏哉！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	張昭有負孫策付託之重。或解之曰「內事不決問張昭」，原不當以外事問之。不知天下未有能謀內事而不能謀外事者，又未有不能謀外事而能謀內事者。攘外乃所以安內，外患至而不能捍，謂之知內，吾不信也。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	前回孫權謂孔明曰：「非豫州莫與當曹操者。」是孔明之激怒孫權，而致孫權之求助於玄德也。此回周瑜謂孔明曰：「望孔明助一臂之力，同破曹賊。」是孔明之激怒周瑜，而致周瑜之求助於孔明也。本是玄德求助於孫權，卻能使孫權反求助於玄德；本是孔明求助於周瑜，卻能使周瑜反求助於孔明：孔明之智，真妙絕千古。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	周瑜拒操之志，早已決於胸中，而詐言降操者，是以言挑撥孔明，欲使其求助於我也。魯肅不知其詐，而極力爭之；孔明知其詐，而隨口順之。瑜、亮二人各自使乖，各說假話，大家暗暗猜著，大家只做不知；而中間夾著一至誠之魯肅，時出幾句老實語以形之：寫來真是好看煞人。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	入門問諱，豈有入其國而不知其國之夫人者乎？或疑孔明二喬之說，乃演義妝點耳，非真有是言也。然吾讀杜牧之詩，有「東風不與周郎便，銅雀春深鎖二喬」之句，則使孔明不借風，周郎不縱火，將二喬之爲二喬，其不等於張濟之妻、袁熙之婦者幾希矣！事既非曹操之所無，說何必非孔明之所有？
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
<span class="shu-ming">銅雀</span>舊賦云：「連二橋於東西兮，若長空之蝃蝀。」此言東西有玉龍、金鳳之兩臺，而接之以橋也。以蝃蝀比之，即〈阿房賦〉所謂「長橋臥波，未云何龍；復道淩空，不霽何虹」者也。孔明乃將橋字改作喬字，將西字改作南字，將連字改作攬字，而下句則全改之，遂輕輕劃在二喬身上去，可謂善改文章者矣。劉貢父患瘋疾，蘇子瞻戲改〈大風歌〉以嘲之曰：「大瘋起兮眉飛揚，安得猛士兮守鼻梁？」其殆學孔明之改賦乎！
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	以橋作喬，此讀別字也。孔明欲欺周郎，故有意爲之。奈何近世孔明之多乎！弄璋而以爲弄騿注：鹿上章下。，伏臘而以爲伏獵矣，芋而以爲羊、金根而以爲金銀矣，吾不知其將賺何人，將施何計，而亦學孔明之改別字也。爲之一笑。
</p>
<p class="jiazhu" id="p7"><a class="gg-link" href="#p7" onclick="return changeColor(this);"></a>
	周瑜非忌孔明也，忌玄德也。孔明爲玄德所有則忌之，使孔明而爲東吳所有，則不忌也，觀其使諸葛瑾招之之意可見矣；非若龐涓之忌孫臏，同事一君而必欲殺之而後快也。一則在異國而招之使入我國，一則在我國而驅之使入異國。試以龐涓較周瑜，則周瑜真愛孔明之至耳。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說吳國太見孫權疑惑不決，乃謂之曰：「先姊遺言云：『伯符臨終有言：內事不決問張昭，外事不決問周瑜。』今何不請公瑾問之？」<span class="jiazhu">國太述先姊遺言，先姊卻又是述伯符遺言。○孫策遺命是二十九回中事，忽於此提照。</span>權大喜，即遣使往鄱陽請周瑜議事。<span class="jiazhu">可知前文寫孫權沉吟猶豫，不過欲逼出周瑜。</span>原來周瑜在鄱陽湖訓練水師，聞曹操大軍至漢上，便星夜回柴桑郡議軍機事。使者未發，周瑜已先到。<span class="jiazhu">不待孫權去請，卻寫周瑜自來，是極寫周瑜。</span>魯肅與瑜最厚，先來接著，將前項事細述一番。<span class="jiazhu">不待周瑜問魯肅，先寫魯肅告周瑜，是極寫魯肅。</span>周瑜曰：「子敬休憂，瑜自有主張。<span class="jiazhu">與孔明答應魯肅一般。</span>今可速請孔明來相見。」魯肅上馬去了。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	周瑜方纔歇息，忽報張昭、顧雍、張紘、步騭四人來相探。瑜接入堂中坐定，敘寒溫畢。張昭曰：「都督知江東之利害否？」<span class="jiazhu">問得驚惶之極。</span>瑜曰：「未知也。」<span class="jiazhu">假糊塗。妙。</span>昭曰：「曹操擁眾百萬，屯於漢上，昨傳檄文至此，欲請主公會獵於江夏。雖有相吞之意，尚未露其形。昭等勸主公且降之，庶免江東之禍。不想魯子敬從江夏帶劉備軍師諸葛亮至此，彼因自欲雪憤，特下說詞以激主公，子敬卻執迷不悟。正欲待都督一決。」瑜曰：「公等之見皆同否？」顧雍等曰：「所議皆同。」瑜曰：「吾亦欲降久矣。公等請回。明早見主公，自有定議。」<span class="jiazhu">只用順口答應。妙。</span>昭等辭去。少頃，又報程普、黃蓋、韓當等一班戰將來見。瑜迎入，各問慰訖。程普曰：「都督知江東早晚屬他人否？」<span class="jiazhu">問得憤懣之極。</span>瑜曰：「未知也。」普曰：「吾等自隨孫將軍開基創業，大小數百戰，方纔戰得六郡城池。今主公聽謀士之言，欲降曹操，此真可恥可惜之事！吾等寧死不辱。望都督勸主公決計興兵，吾等願效死戰。」<span class="jiazhu">寫武將如畫。○前已寫過黃蓋，此處卻寫程普。</span>瑜曰：「將軍等所見皆同否？」黃蓋忿然而起，以手拍額曰：「吾頭可斷，誓不降曹！」<span class="jiazhu">又獨寫黃蓋。</span>眾人皆曰：「吾等都不願降。」<span class="jiazhu">帶表眾人。</span>瑜曰：「吾正欲與曹操決戰，安肯投降？將軍等請回。瑜見主公，自有定議。」<span class="jiazhu">亦只順口答應。妙。</span>程普等別去。又未幾，諸葛瑾、呂範一班兒文官相候。瑜迎入，講禮方畢，諸葛瑾曰：「舍弟諸葛亮自漢上來，言劉豫州欲結東吳共伐曹操，文武商議未定。因舍弟爲使，瑾不敢多言，<span class="jiazhu">是避嫌疑之語。</span>專候都督來決此事。」瑜曰：「以公論之若何？」瑾曰：「降者易安，戰者難保。」<span class="jiazhu">二語妙甚，明明說文官欲保身，武官不惜死。</span>周瑜笑曰：「瑜自有主張。來日同至府下定議。」<span class="jiazhu">與對魯肅語一般。</span>瑾等辭退。忽又報呂蒙、甘寧等一班兒來見。瑜請入，亦敘談此事。有要戰者，有要降者，互相爭論。<span class="jiazhu">前是要降者與要戰者分作兩處相見，今并作一起相見。前詳此略，筆法各異。</span>瑜曰：「不必多言，來日都到府下公議。」<span class="jiazhu">妙在不置可否。</span>眾乃辭去。周瑜冷笑不止。<span class="jiazhu">不知他葫蘆裏賣甚藥。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	至晚，人報魯子敬引孔明來拜。瑜出中門迎入，敘禮畢，分賓主而坐。肅先問瑜曰：「今曹操驅眾南侵，和與戰二策，主公不能決，一聽於將軍。將軍之意若何？」<span class="jiazhu">是老實人先開口。</span>瑜曰：「曹操以天子爲名，其師不可拒；且其勢大，未可輕敵。戰則必敗，降則易安。吾意已決，來日見主公，便當遣使納降。」<span class="jiazhu">此是周郎假話，所以急孔明、試孔明也。</span>魯肅愕然曰：「君言差矣！江東基業，已歷三世，豈可一旦棄於他人？伯符遺言，外事付託將軍。今正欲仗將軍保全國家，爲泰山之靠，奈何從懦夫之議耶？」<span class="jiazhu">周瑜不過欲挑撥孔明開口，卻妙在孔明不言，只在魯肅回答。</span>瑜曰：「江東六郡，生靈無限；若罹兵革之禍，必有歸怨於我，故決計請降耳。」<span class="jiazhu">孫權欲求助於豫州，周瑜卻欲孔明求助於我，故又反言以挑撥之。</span>肅曰：「不然。以將軍之英雄，東吳之險固，操未必便能得志也。」<span class="jiazhu">又妙在孔明不言，讓魯肅回答。</span>二人互相爭辯，孔明只袖手冷笑。<span class="jiazhu">前寫周瑜冷笑，此又寫孔明冷笑矣。都是滿腹春秋。</span>瑜曰：「先生何故哂笑？」孔明曰：「亮不笑別人，笑子敬不識時務耳。」<span class="jiazhu">惡極，妙極。</span>肅曰：「先生如何反笑我不識時務？」孔明曰：「公瑾主意欲降操，甚爲合理。」<span class="jiazhu">惡極，妙極。</span>瑜曰：「孔明乃識時務之士，必與吾有同心。」<span class="jiazhu">大家說假語，好看煞人。</span>肅曰：「孔明，你也如何說此？」<span class="jiazhu">夾著魯肅一句老實話以襯之。妙。</span>孔明曰：「操極善用兵，天下莫敢當。向只有呂布、袁紹、袁術、劉表敢與對敵；今數人皆被操滅，天下無人矣。<span class="jiazhu">句句奚落孫權，又句句奚落周瑜。惡極，妙極。</span>獨有劉豫州不識時務，強與爭衡；今孤身江夏，存亡未保。將軍決計降曹，可以保妻子，可以全富貴。國祚遷移，付之天命，何足惜哉！」<span class="jiazhu">惡極，妙極。</span>魯肅大怒曰：「汝教吾主屈膝受辱於國賊乎！」<span class="jiazhu">又夾著魯肅一句老實話。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	孔明曰：「愚有一計：并不勞牽羊擔酒，納土獻印；亦不須親自渡江；只須遣一介之使，扁舟送兩個人到江上。操一得此兩人，百萬之眾，皆卸甲卷旗而退矣。」<span class="jiazhu">說到此處，更奇極、妙極。</span>瑜曰：「用何二人，可退操兵？」孔明曰：「江東去此兩人，如大木飄一葉，太倉減一粟耳。而操得之，必大喜而去。」<span class="jiazhu">且不便說是何人，偏要待他再問。妙極。</span>瑜又問：「果用何二人？」孔明曰：「亮居隆中時，即聞操於漳河新造一臺，名曰『銅雀』，極其壯麗。廣選天下美女以實其中。<span class="jiazhu">先有此一句爲實。</span>操本好色之徒，久聞江東喬公有二女，長曰大喬，次曰小喬，有沉魚落雁之容，閉月羞花之貌。<span class="jiazhu">方說出要他妻子及其主人之嫂。</span>操曾發誓曰：『吾一願掃平四海，以成帝業。<span class="jiazhu">又先有一句爲實。</span>一願得江東二喬，置之銅雀臺，以樂晚年，雖死無恨矣。』<span class="jiazhu">惡極矣，妙極矣。</span>今雖引百萬之眾，虎視江南，其實爲此二女也。<span class="jiazhu">惡極，妙極。</span>將軍何不去尋喬公，以千金買此二女，<span class="jiazhu">佯作不知。妙。</span>差人送與曹操。操得二女，稱心滿意，必班師矣。<span class="jiazhu">惡極，妙極。</span>此范蠡獻西施之計，何不速爲之？」<span class="jiazhu">妙在又藉故事爲證。</span>瑜曰：「操欲得二喬，有何證驗？」<span class="jiazhu">周瑜不即怒罵，又核實一句。文勢甚曲。</span>孔明曰：「曹操幼子曹植，字子建，下筆成文。操嘗命作一賦，名曰<span class="shu-ming">銅雀臺賦</span>。賦中之意，單道他家合爲天子，<span class="jiazhu">又先有一句爲實。</span>誓取二喬。」<span class="jiazhu">有賦爲證，竟似千真萬真。</span>瑜曰：「此賦公能記否？」<span class="jiazhu">又核實一句，不即發怒。妙甚。</span>孔明曰：「吾愛其文華美，嘗竊記之。」瑜曰：「試請一誦。」<span class="jiazhu">又核實一句，不即發怒。妙甚。</span>孔明即時誦<span class="shu-ming">銅雀臺賦</span>云：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	從明后以嬉遊兮，登層臺以娛情。見太府之廣開兮。觀聖德之所營。建高門之嵯峨兮，浮雙闕乎太清。立中天之華觀兮，連飛閣乎西城。臨漳水之長流兮，望園果之滋榮。立雙臺於左右兮，有玉龍與金鳳。攬「二喬」於東南兮，樂朝夕之與共。<span class="jiazhu">舊賦云：「連二喬於東西兮，若長空之蝃蝀。」此「橋」也，非「喬」也。今孔明易此二語，便輕輕劃在二喬身上去。</span>俯皇都之宏麗兮，瞰雲霞之浮動。欣群才之來萃兮，協飛熊之吉夢。仰春風之和穆兮，聽百鳥之悲鳴。雲天垣其既立兮，家願得乎雙逞，揚仁化於宇宙兮，盡肅恭於上京。惟桓文之爲盛兮，豈足方乎聖明？
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	休矣！美矣！惠澤遠揚。翼佐我皇家兮，寧彼四方。同天地之規量兮，齊日月之輝光。永貴尊而無極兮，等君壽於東皇。禦龍旗以遨遊兮，回鸞駕而周章。恩化及乎四海兮，嘉物阜而民康。願斯臺之永固兮，樂終古而未央！
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	周瑜聽罷，勃然大怒，離座指北而罵曰：「老賊欺吾太甚！」<span class="jiazhu">至此不得不怒，不得不急。</span>孔明急起止之曰：「昔單于屢侵疆界，漢天子許以公主和親；今何惜民間二女乎？」<span class="jiazhu">偏說「民間」二字，佯爲不知。惡極矣，妙極矣。</span>瑜曰：「公有所不知，<span class="jiazhu">知之久矣。</span>大喬是孫伯符將軍主婦，小喬乃瑜之妻也。」孔明佯作惶恐之狀，曰：「亮實不知。失口亂言，死罪！死罪！」<span class="jiazhu">惡極，妙極。</span>瑜曰：「吾與老賊誓不兩立！」孔明曰：「事須三思，免致後悔。」<span class="jiazhu">既知是他妻子及其主之嫂矣，又故意說此兩句。愈惡，愈妙。</span>瑜曰：「吾承伯符寄託，安有屈身降操之理？適來所言，故相試耳。<span class="jiazhu">方說出真話。</span>吾自離鄱陽湖，便有北伐之心，雖刀斧加頭，不易其志也。望孔明助一臂之力，同破曹賊。」<span class="jiazhu">前此說假話，本欲孔明來求我；今卻是我求孔明。</span>孔明曰：「若蒙不棄，願效犬馬之勞，早晚拱聽驅策。」瑜曰：「來日入見主公，便議興兵。」孔明與魯肅辭出，相別而去。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	次日清晨，孫權升堂。左邊文官張昭、顧雍等三十餘人，右邊武官程普、黃蓋等三十餘人，衣冠濟濟，劍佩鏘鏘，分班侍立。<span class="jiazhu">前孔明入見，止列著文官；今周瑜入見，兼列著武官。兩番寫來，各自好看。</span>少頃，周瑜入見。禮畢，孫權問慰罷。瑜曰：「近聞曹操引兵屯漢上，馳書至此，主公尊意若何？」權即取檄文與周瑜看。瑜看畢，笑曰：「老賊以我江東無人，敢如此相侮耶！」<span class="jiazhu">聽賦則怒，見檄則笑；怒極而笑，笑正其怒也。</span>權曰：「君之意若何？」瑜曰：「主公曾與眾文武商議否？」權曰：「連日議此事：有勸我降者，有勸我戰者。吾意未定，故請公瑾一決。」瑜曰：「誰勸主公降？」<span class="jiazhu">問得懊惱之極，如見其詞色。</span>權曰：「張子布等皆主其意。」瑜即問張昭曰：「願聞先生所以主降之意。」<span class="jiazhu">昨日隨口答應，此時忽然盤問。</span>昭曰：「曹操挾天子而征四方，動以朝廷爲名；近又得荊州，威勢越大。吾江東可以拒操者，長江耳。今操艨艟戰艦，何止千百？水陸并進，何可當之？不如且降，更圖後計。」<span class="jiazhu">不知圖甚後計。</span>瑜曰：「此迂儒之論也！<span class="jiazhu">一句罵倒張昭。周瑜罵勝似孔明罵。</span>江東自開國以來，今歷三世，安忍一旦廢棄？」權曰：「若此，計將安出？」瑜曰：「操雖託名漢相，實爲漢賊。將軍以神武雄才，仗父兄餘業，據有江東，兵精糧足，正當橫行天下，爲國家除殘去暴，奈何降賊耶？<span class="jiazhu">以大義論之，則不當降操。</span>且操今此來，多犯兵家之忌：北土未平，馬騰、韓遂爲其後患，而操久於南征，一忌也；<span class="jiazhu">此處忽提馬騰，爲前文董承義狀照應，爲後文徐庶流言伏筆。</span>北軍不熟水戰，操捨鞍馬，仗舟楫，與東吳爭衡，二忌也；<span class="jiazhu">爲後計殺蔡瑁、張允伏筆。</span>又時值隆冬盛寒，馬無蒿草，三忌也；<span class="jiazhu">時值隆冬，爲後借東風伏筆。</span>驅中國士卒，遠涉江湖，不服水土，多生疾病，四忌也。<span class="jiazhu">爲後獻連環計伏筆。</span>操兵犯此數忌，雖多必敗。將軍擒操，正在今日。<span class="jiazhu">以大勢論之，則又不必降操。</span>瑜請得精兵數萬人，進屯夏口，爲將軍破之！」<span class="jiazhu">其言甚壯。</span>權矍然起曰：「老賊欲廢漢自立久矣，所懼二袁、呂布、劉表與孤耳。今數雄已滅，惟孤尚存。<span class="jiazhu">與對孔明語一般。</span>孤與老賊，誓不兩立！卿言當伐，甚合孤意。此天以卿授我也。」<span class="jiazhu">與對魯肅語一般。</span>瑜曰：「臣爲將軍決一血戰，萬死不辭。只恐將軍狐疑不定。」<span class="jiazhu">又反激孫權一句以決之。</span>權拔佩劍砍面前奏案一角曰：「諸官將有再言降操者，與此案同！」<span class="jiazhu">張昭此時大難爲情。</span>言罷，便將此劍賜周瑜，即封瑜爲大都督，程普爲副都督，魯肅爲贊軍校尉。如文武官將有不聽號令者，即以此劍誅之。<span class="jiazhu">寫得孫權出色。</span>瑜受了劍，對眾言曰：「吾奉主公之命，率眾破曹。諸將官吏來日俱於江畔行營聽令。如遲誤者，依七禁令、五十四斬施行。」<span class="jiazhu">寫得周瑜聲勢。</span>言罷，辭了孫權，起身出府。眾文武各無言而散。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	周瑜回到下處，便請孔明議事。孔明至。瑜曰：「今日府下公議已定，願求破曹良策。」孔明曰：「孫將軍心尚未穩，不可以決策也。」<span class="jiazhu">拔劍砍案之後，又說他心未穩，不是孔明看不出。</span>瑜曰：「何謂心不穩？」孔明曰：「心怯曹兵之多，懷寡不敵眾之意。將軍能以軍數開解，使其了然無疑，然後大事可成。」<span class="jiazhu">孫權屢以曹兵多寡爲問，孔明便從此看出他心未穩。</span>瑜曰：「先生之論甚善。」乃復入見孫權。權曰：「公瑾夜至，必有事故。」瑜曰：「來日調撥軍馬，主公心有疑否？」權曰：「但憂曹操兵多，寡不敵眾耳。他無所疑。」<span class="jiazhu">臥龍先生料事如此。</span>瑜笑曰：「瑜特爲此，特來開解主公。主公因見操檄文言水陸大軍百萬，故懷疑懼，不復料其虛實。今以實較之：彼將中國之兵，不過十五六萬，且已久疲；所得袁氏之眾，亦止七八萬耳，尚多懷疑未服。<span class="jiazhu">將北來軍兵平白地開銷了無數。</span>夫以久疲之卒，禦狐疑之眾，其數雖多，不足畏也。瑜得五萬兵，自足破之。<span class="jiazhu">其言甚壯。</span>願主公勿以爲慮。」權撫瑜背曰：「公瑾此言，足釋吾疑。子布無謀，深失孤望。獨卿及子敬與孤同心耳。<span class="jiazhu">又帶罵張昭，帶表魯肅。</span>卿可與子敬、程普即日選軍前進。孤當續發人馬，多載資糧，爲卿後應。卿前軍倘不如意，便還就孤。<span class="jiazhu">不算勝，先算敗，其志愈堅。</span>孤當親與操賊決戰，更無他疑。」<span class="jiazhu">其言亦甚壯。</span>周瑜謝出，暗忖曰：「孔明早已料著吳侯之心，其計畫又高我一頭，久必爲江東之患，不如殺之。」<span class="jiazhu">周郎欲殺孔明，正是孔明知己。</span>乃令人連夜請魯肅入帳，言欲殺孔明之事。肅曰：「不可。今操賊未破，先殺賢士，是自去其助也。」<span class="jiazhu">周瑜患孔明，子敬只患曹操。</span>瑜曰：「此人助劉備，必爲江東之患。」<span class="jiazhu">不是患孔明，乃患玄德之得孔明耳。</span>肅曰：「諸葛瑾乃其親兄，可令招此人同事東吳，豈不妙哉？」瑜善其言。<span class="jiazhu">可見周郎非忌勝己者，特忌勝己者之爲敵用耳。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	次日平明，瑜赴行營，升中軍帳高坐，左右立刀斧手，聚集文官武將聽令。原來程普年長於瑜，今瑜爵居其上，心中不樂，是日乃託病不出，令長子程諮自代。<span class="jiazhu">周郎初點兵時，程普以年少輕周郎；與孔明初點兵時，關、張以年少輕孔明正復相似。</span>瑜令眾將曰：「王法無親，諸君各守乃職。方今曹操弄權，甚於董卓：囚天子於許昌，屯暴兵於境上。吾今奉命討之，諸君幸皆努力向前。大軍到處，不得擾民；賞勞罰罪，并不徇縱。」<span class="jiazhu">誓師之言，先明大義，周郎大是可兒。</span>令畢，即差韓當、黃蓋爲前部先鋒，領本部戰船，即日起行，前至三江口下寨，別聽將令；蔣欽、周泰爲第二隊；淩統、潘璋爲第三隊；太史慈、呂蒙爲第四隊；陸遜、董襲爲第五隊；呂範、朱治爲四方巡警使，催督六郡官軍，水陸并進，克期取齊。<span class="jiazhu">只五萬兵；觀其調撥，卻有數十萬之勢。</span>調撥已畢，諸將各自收拾船隻軍器起行。程諮回見父程普，說周瑜調兵，動止有法。普大驚曰：「吾素欺周郎懦弱不足爲將，今能如此，真將才也！我如何不服？」遂親詣行營謝罪。<span class="jiazhu">關、張之服孔明，在奏捷之後；程普之服周郎，即在調兵之時：又不同。</span>瑜亦遜謝。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	次日，瑜請諸葛瑾，謂曰：「令弟孔明有王佐之才，如何屈身事劉備？今幸至江東，欲煩先生不惜齒牙餘論，使令弟棄劉備而事東吳，則主公既得良輔，<span class="jiazhu">此句爲孫權，是周郎本意。</span>而先生兄弟又得相見，<span class="jiazhu">此句爲諸葛，是周郎傍意。</span>豈不美哉？先生幸即一行。」瑾曰：「瑾自至江東，愧無寸功。今都督有命，敢不效力。」即時上馬徑投驛亭來見孔明。孔明接入，哭拜各訴闊情。瑾泣曰：「弟知伯夷、叔齊乎？」孔明暗思：「此必周郎教來說我也。」<span class="jiazhu">開口便見雌雄。</span>遂答曰：「夷、齊古之聖賢也。」<span class="jiazhu">閑閑答應。</span>瑾曰：「夷、齊雖至餓死首陽山下，兄弟二人亦在一處。我今與你同胞共乳，乃各事其主，不能旦暮相聚。視夷、齊之爲人，能無愧乎？」<span class="jiazhu">亦善於詞令。</span>孔明曰：「兄所言者，情也；弟所守者，義也。<span class="jiazhu">此言弟不能從兄。</span>弟與兄皆漢人；今劉皇叔乃漢室之冑，兄若能去東吳而與弟同事劉皇叔，則上不愧爲漢臣，而骨肉又得相聚，此情義兩全之策也。<span class="jiazhu">此言兄可以來從弟。</span>不識兄意以爲何如？」瑾思曰：「我來說他，反被他說了我也。」<span class="jiazhu">真可笑矣。</span>遂無言回答，起身辭去。回見周瑜，細述孔明之言。瑜曰：「公意若何？」<span class="jiazhu">問得妙。</span>瑾曰：「吾受孫將軍厚恩，安肯相背！」瑜曰：「公既忠心事主，不必多言。吾自有伏孔明之計。」<span class="jiazhu">在他阿兄面前，不好說得要殺耳。</span>正是：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	智與智逢宜必合，才和才角又難容。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	畢竟周瑜定何計伏孔明，且看下回分解。
</p>
</div></body></html>