<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第四十九回　七星壇諸葛祭風　三江口周瑜縱火</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第四十九回　七星壇諸葛祭風
	三江口周瑜縱火
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	曹操假病，吉平以藥藥之而不死，不知其假也；周郎真病，孔明以不藥藥之而得生，獨識其真也。北軍之病，病在畏水，龐統鎮以金而平其水，至水症平而火症發，則水不能制矣；周郎之病，病在畏風，孔明順其氣而疏其風，使寒風息而溫風生，則風適爲用矣。病若周郎，人所莫識；醫如孔明，亦世所罕聞。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	吾嘗讀<span class="shu-ming">易</span>，觀風火之爲<span class="shu-ming">家人</span>，火風之爲<span class="shu-ming">鼎</span>，竊以爲可與赤壁之戰相況也。惟孫、劉合爲一家，而鼎足之形成。孫之合於劉，亦如火之合於風，風因火力而風愈揚，火藉風力而火乃烈。瑜之不可無亮，猶亮之不可無瑜耳。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	孔明之祭風，其孔明之用兵乎？杖劍登壇，號令嚴肅，仿佛與命將相似；按二十八宿與六十四卦，仿佛與佈陣相似；下一層以青紅黑白分列四方旗幟，仿佛與四路奇兵相似；中一層又以五色間雜分佈八方，仿佛與八路奇兵相似；上一層以四人分左右兩翼，又仿佛與兩陣奇兵相似。雖未用兵，而有同於用兵者：只一百二十人，不異千軍萬馬之勢。其視彼八十三萬大軍，不啻如腐草敗葦，繼而折之，真不費力矣。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	寫周郎用兵，不於既戰時寫之，正於將戰未戰時寫之：一寫其東風未發之前，各處打點，各人準備，秣馬厲兵，治舟束甲，未戰而已勃勃乎有欲戰之勢；一寫其東風既發之後，諸將聽令，各軍赴敵，按部分班，星馳電走，將戰而已森森然有必戰之形。蓋用兵之勝，決之於將戰未戰之時，而不待於既戰之後也。若但觀其戰，不過某人射某人於水中，某人砍某人於馬下而已，又何以見江東士氣之壯，周郎兵略之善哉！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	周郎赤壁一戰，未調破曹操之兵，而先調取孔明之兵；以水陸十二隊分取八十三萬人，而獨以兩隊當孔明一人，蓋以孔明一人爲大敵，又在八十三萬人之上也。乃八十三萬人可勝，而孔明終不可勝。知其不可勝而欲殺之，人以病周郎之刻；知其不可勝而強欲殺之，吾以笑周郎之愚。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	赤壁之火，不自赤壁始也，其下種在二回之前矣。以大江爲灶，而黃蓋其擔柴者也，闞澤其送炭者也，龐統其添油者也；況更有蔣幹之乞薪於人以佐其炊，二蔡之采樵於外以資其爨者乎！迨乎孔明執扇而從之，周瑜因人而熱之，而風伯施威，祝融憑怒，殆又其後事云。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	周郎調兵分作兩段，諸葛調兵亦分作兩段，如周郎於調兵之先另取孔明，而孔明亦於調兵之後別命雲長是也。然周郎既不知玄德之當結，又不知孔明之不死，則不知人而亦不知天；孔明既知曹操之不死，而又知雲長之必釋，則能知天而更能知人：由是觀之，則周郎之不及孔明也遠甚。
</p>
<p class="jiazhu" id="p7"><a class="gg-link" href="#p7" onclick="return changeColor(this);"></a>
	寫風寫火，此回可謂奇矣。而定謀之初，則機密之至。周郎命各書一字於掌中，孔明亦暗寫一方於紙上。而不知紙上之風，風之始也；掌中之火，火之原也。從來燎滅之威，必始於炎炎之細；土囊之口，必始於青蘋之末，其猶此夫！
</p>
<p class="jiazhu" id="p8"><a class="gg-link" href="#p8" onclick="return changeColor(this);"></a>
	此回寫風之將來，有無數曲折；寫風之既至，又有無數點染。所云曲折者：如孔明上壇三次，下壇三次，并無動靜是也；又如等到天晚，不見風起，周瑜疑惑，言此時安得有東風是也；又如等到三更，先聽風聲響，出帳視之，旗帶忽飄西北是也；又如周瑜歎詫爲奇，而曹操一邊見之，又以爲一陽初生，偶亦有之，不足爲奇是也。所云點染者：如丁奉、徐盛迎風而走，守壇將士當風而立是也；又如趙雲扯篷，其船如飛，小校望見遠帆，忽而孔明已到是也；又如曹操見月射波浪，金蛇萬道是也；又如黃蓋隔二里放火；又如風聲正大，不聽得弓弦響是也。至於此回有風，卻於前回先寫霧，於後回又寫雨；其餘寫月、寫星、寫雲，不一而足：俱與風相映像。吾嘗歎今之薣畫者，能畫花、畫雲、畫月，而獨不能畫風；今讀七星壇一篇，而如見乎丹青矣。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說周瑜立於山頂，觀望良久，忽然望後而倒，口吐鮮血，不省人事。左右救回帳中。諸將皆來動問，盡皆愕然相顧曰：「江北百萬之眾虎踞鯨吞。不爭都督如此，倘曹兵一至，如之奈何？」慌忙差人申報吳侯，一面求醫調治。<span class="jiazhu">北軍求醫，周瑜又求醫。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說魯肅見周瑜臥病，心中憂悶，來見孔明，言周瑜卒病之事。孔明曰：「公以爲何如？」肅曰：「此乃曹操之福，江東之禍也。」孔明笑曰：「公瑾之病，亮亦能醫。」<span class="jiazhu">北軍之病，龐統醫之；周瑜之病，必須孔明治之。</span>肅曰：「誠如此，則國家萬幸！」即請孔明同去看病。肅先入見周瑜。瑜以被蒙頭而臥。肅曰：「都督病勢若何？」<span class="jiazhu">魯肅是真問病。</span>周瑜曰：「心腹攪痛，時復昏迷。」肅曰：「曾服何藥餌？」瑜曰：「心中嘔逆，藥不能下。」肅曰：「適來去望孔明，言能醫都督之病。現在帳外，煩來醫治，何如？」瑜命請入，教左右扶起，坐於床上。孔明曰：「連日不晤君顏，何期貴體不安！」<span class="jiazhu">孔明是假問病。</span>瑜曰：「『人有旦夕禍福』，豈能自保？」孔明笑曰：「『天有不測風雲』，人又豈能料乎？」<span class="jiazhu">一語道著心病。巧絕，妙絕。</span>瑜聞失色，乃作呻吟之聲。孔明曰：「都督心中似覺煩積否？」瑜曰：「然。」孔明曰：「必須用涼藥以解之。」瑜曰：「已服涼藥，全然無效。」孔明曰：「須先理其氣；氣若順，則呼吸之間，自然痊可。」<span class="jiazhu">都是隱語、妙語。</span>瑜料孔明必知其意，乃以言挑之曰：「欲得順氣，當服何藥？」<span class="jiazhu">大家借病說啞謎，寫來真是好看。</span>孔明笑曰：「亮有一方，便教都督氣順。」<span class="jiazhu">此等順氣方，諒用不著陳皮幾分，烏藥幾錢也。</span>瑜曰：「願先生賜教。」孔明索紙筆，摒退左右，密書十六字曰：
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	欲破曹公，宜用火攻。<br/>
	萬事俱備，只欠東風。<span class="jiazhu">直是四句藥性歌，恐<span class="shu-ming">難經</span>、<span class="shu-ming">脈訣</span>，萬病回春，未必有此奇方。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	寫畢，遞與周瑜曰：「此都督病源也。」<span class="jiazhu">此等病源，近世醫家寫不出。</span>瑜見了大驚，暗思：「孔明真神人也！早已知我心事！只索以實情告之。」乃笑曰：「先生已知我病源，將用何藥治之？事在危急，望即賜教。」<span class="jiazhu">特求急救良方。</span>孔明曰：「亮雖不才，曾遇異人，傳授奇門遁甲天書，可以呼風喚雨。<span class="jiazhu">雲從龍，風從虎。孔明爲臥龍，又爲嘯虎矣。</span>都督若要東南風時，可於南屏山建一台，名曰七星壇，高九尺，作三層，用一百二十人手執旗幡圍繞。亮於臺上作法，借三日三夜東南大風，助都督用兵，何如？」<span class="jiazhu">病貴驅風，今反以風治病，蓋三日之風，勝於七年之艾矣。</span>瑜曰：「休道三日三夜，只一夜大風，大事可成矣。只是事在目前，不可遲緩。」<span class="jiazhu">不欲遲而多，但願速而少，今人服藥，往往如此。</span>孔明曰：「十一月二十日甲子祭風，至二十二日丙寅風息，如何？」<span class="jiazhu">周以甲子興，紂以甲子亡；赤壁之戰，幾同牧野之師。</span>瑜聞言大喜，矍然而起。<span class="jiazhu">只因「其風肆好」，遂爾「勿藥有喜」。</span>便傳令差五百精壯軍士，往南屏山築壇；撥一百二十人執旗守壇，聽候使令。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	孔明辭別出帳，與魯肅上馬，來南屏山相度地勢，令軍士取東南方赤土築壇，<span class="jiazhu">東南巽地，與風相取；色尚其赤，與火相照。</span>方圓二十四丈，每一層高三尺，共是九尺。下一層插二十八宿旗：東方七面青旗，按角、亢、氐、房、心、尾、箕，布蒼龍之形；北方七面皂旗，按鬥、牛、女、虛、危、室、壁，作玄武之勢；西方七面白旗，按奎、婁、胃、昴、畢、觜、參，踞白虎之威；南方七面紅旗，按井、鬼、柳、星、張、翼、軫，成朱雀之狀。<span class="jiazhu">前回曹操用兵，用五色旗號以按五方；今孔明祭風，亦用四方旗號以按列宿：前後正相映像。</span>第二層周圍黃旗六十四面，按六十四卦，分八位而立。<span class="jiazhu">曹操調兵，以黑、白、青、紅列前後左右，而以黃旗立於中央；孔明祭風，以黑、白、青、紅列台下四面，而以黃旗立於中層：前後又復映射。</span>上一層用四人，各人戴束髮冠，穿皂羅袍，鳳衣博帶，朱履方裾。前左立一人，手執長竿，竿尖上用雞羽爲葆。以招風信；前右立一人，手執長竿，竿上繫七星號帶，以表風色；後左立一人，捧寶劍；後右立一人，捧香爐。<span class="jiazhu">曹操調兵，分水陸二處；孔明祭風，分上中下三層。曹操於水軍五隊、旱軍四隊之外，又添設兩隊；孔明於二十八宿、六十四卦之上，又設立四人。前後又相映像。</span>壇下二十四人，各持旌旗、寶蓋、大戟、長戈、黃旄、白鉞、朱幡、皂纛，環繞四面。<span class="jiazhu">第一層用四人，第二層六十四人，第三層二十八人，今又加以二十四人，恰好是一百二十人之數。看他調度，井然不亂，參差有法，或按八方，或按七星，雖一百二十人，如有千軍萬馬之勢。</span>孔明於十一月二十日甲子吉辰，沐浴齋戒，身披道衣，跣足散發，來到壇前。吩咐魯肅曰：「子敬自往軍中相助公瑾調兵。倘亮所祈無應，不可有怪。」<span class="jiazhu">反說一句，愈襯下文之奇。</span>魯肅別去。孔明囑咐守壇將士：「不許擅離方位，<span class="jiazhu">嗄。</span>不許交頭接耳，<span class="jiazhu">嗄。</span>不許失口亂言，<span class="jiazhu">嗄。</span>不許失驚打怪。<span class="jiazhu">嗄。</span>如違令者斬！」<span class="jiazhu">嗄。○孔明築壇祭風，與韓信登壇點將一樣聲勢。</span>眾皆領命。孔明緩步登壇，觀瞻方位已定，焚香於爐，注水於盂，仰天暗祝。下壇入帳中少歇，令軍士更替吃飯。孔明一日上壇三次，下壇三次。卻并不見有東南風。<span class="jiazhu">先反寫一句，妙。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	且說周瑜請程普、魯肅一班軍官，在帳中伺候，只等東南風起，便調兵出；<span class="jiazhu">寫周瑜一面等候，十分聲勢。</span>一面關報孫權接應。<span class="jiazhu">好。</span>黃蓋已自準備火船二十隻，船頭密佈大釘，船內裝載蘆葦乾柴，灌以魚油，上鋪硫黃、焰硝引火之物，各用青布油單遮蓋。船頭上插青龍牙旗，船尾各繫走舸。在帳下聽候，只等周瑜號令。<span class="jiazhu">又寫黃蓋一面準備，又十分聲勢。</span>甘寧、闞澤窩盤蔡和、蔡中在水寨中，每日飲酒，不放一卒登岸。<span class="jiazhu">妙。</span>周圍盡是東吳軍馬，把得水泄不通：只等帳上號令下來。<span class="jiazhu">又寫甘寧、闞澤一面打點，十分周密，十分聲勢。</span>周瑜正在帳中坐議，探子來報：「吳侯船隻離寨八十五里停泊，只等都督好音。」<span class="jiazhu">又寫孫權一面等候，更覺十分聲勢。</span>瑜即差魯肅遍告各部下官兵將士：「俱各收拾船隻、軍器、帆櫓等物。號令一出，時刻休違。倘有違誤，即按軍法。」<span class="jiazhu">又寫魯肅傳令遍告，又是十分聲勢。</span>眾兵將得令，一個個磨拳擦掌，準備廝殺。<span class="jiazhu">又寫眾兵將一句，加倍聲勢。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	是日看看近夜，天色清明，微風不動。<span class="jiazhu">再反寫一句，以見下文之奇。近日道士祈雨，反祈出晴來，此不能學七星壇上下半夜之孔明，只學得上半日之孔明也。</span>瑜謂魯肅曰：「孔明之言謬矣。隆冬之時，怎得東南風乎？」<span class="jiazhu">再借周瑜口中極力反寫一句，以見下文之奇。○萬一此時無風奈何？或笑曰：從來南風極盛，必不慮也。</span>肅曰：「吾料孔明必不謬談。」將近三更時分，忽聽風聲響，旗幡轉動。瑜出帳看時，旗腳竟飄西北，霎時間東南風大起。<span class="jiazhu">將寫風起，先寫聲響，次寫旗腳，以漸而來，妙甚。</span>瑜駭然曰：「此人有奪天地造化之法、鬼神不測之術！若留此人，乃東吳禍根也。及早殺卻，免生他日之憂。」<span class="jiazhu">纔借得風來，便欲殺借風之人，周郎可謂狠矣。不知風尚能借，殺豈不能遠乎？</span>急喚帳前護軍校尉丁奉、徐盛二將：「各帶一百人。徐盛從江內去，丁奉從旱路去，都到南屏山七星壇前，休問長短，拿住諸葛亮便行斬首，將首級來請功。」<span class="jiazhu">未調各路破曹操之兵，先調兩路殺孔明之兵，周郎之視孔明，重於曹操，重於八十三萬大兵也。○今日道士求得雨，便要謝將；孔明借得風來，周郎卻以斬首爲謝將：可發一大笑。</span>二將領命。徐盛下船，一百刀斧手蕩開棹槳；丁奉上馬，一百弓弩手各跨征駒：往南屏山來。<span class="jiazhu">讀書至此，爲孔明捏一把汗。</span>於路正迎著東南風起。<span class="jiazhu">但於有火處寫風，不於無火處寫風，則疏矣。今去殺孔明，初不賴風力，而於此處閑寫一句，正見敘事筆法之密。</span>後人有詩曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	七星壇上臥龍登，一夜東風江水騰。<br/>
	不是孔明施妙計，周郎安得逞才能？
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	丁奉馬軍先到，見壇上執旗將士，當風而立。<span class="jiazhu">又寫一句風，妙甚。</span>丁奉下馬提劍上壇，不見孔明，慌問守壇將士。答曰：「恰纔下壇去了。」<span class="jiazhu">周瑜旱路一軍無用。</span>丁奉忙下壇尋時，徐盛船已到。二人聚於江邊。小卒報曰：「昨晚一隻快船停在前面灘口。適間卻見孔明披髮下船，那船望上水去了。」<span class="jiazhu">周瑜水路一軍無用。</span>丁奉、徐盛便分水陸兩路追襲。徐盛教拽起滿帆，搶風而使。遙望前船不遠，徐盛在船頭上高聲大叫：「軍師休去！都督有請！」<span class="jiazhu">讀書至此，又爲孔明一急。</span>只見孔明立於船尾大笑曰：「上覆都督：好好用兵；諸葛亮暫回夏口，異日再容相見。」<span class="jiazhu">寫得孔明從容不迫，的是妙人。</span>徐盛曰：「請暫少住，有緊話說。」孔明曰：「吾已料定都督不能容我，必來加害，預先教趙子龍來相接。將軍不必追趕。」<span class="jiazhu">第一次不說破，第二次方纔說破。妙甚。</span>徐盛見前船無篷，<span class="jiazhu">妙。</span>只顧趕去。看看至近，趙雲拈弓搭箭，立於船尾大叫曰：「吾乃常山趙子龍也！奉令特來接軍師。你如何來追趕？本待一箭射死你來，顯得兩家失了和氣。教你知我手段！」<span class="jiazhu">孔明妙在第二次方說破，趙子龍妙在第三次方說出來。</span>言訖，箭到處，射斷徐盛船上篷索。那篷墮落下水，其船便橫。趙雲卻教自己船上拽起滿帆，<span class="jiazhu">更妙。</span>乘順風而去。其船如飛，追之不及。<span class="jiazhu">不是寫篷，是寫風。既借風破曹兵，又借風歸夏口，可謂一事兩得。</span>岸上丁奉喚徐盛船近岸，言曰：「諸葛亮神機妙算，人不可及。更兼趙雲有萬夫不當之勇，汝知他當陽長阪時否？<span class="jiazhu">又將前事一提。</span>吾等只索回報便了。」於是二人回見周瑜，言孔明預先約趙雲迎接去了。周瑜大驚曰：「此人如此多謀，使我曉夜不安矣！」<span class="jiazhu">周瑜第一次調撥兩路軍出去，而丁、徐二人空身來見，竟無成功。是曹操可勝，八十三萬大兵可勝，而孔明一人必不可勝也。</span>魯肅曰：「且待破曹之後，卻再圖之。」
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	瑜從其言，<span class="jiazhu">此處按下孔明一邊，以下單敘周郎調撥之事。</span>喚集諸將聽令。先教甘寧：「帶了蔡中<span class="jiazhu">妙甚。</span>并降卒沿南岸而走，只打北軍旗號，直取烏林地面，正當曹操屯糧之所。深入軍中，舉火爲號。<span class="jiazhu">第一隊旱路火軍。</span>只留下蔡和一人在帳下，我有用處。」<span class="jiazhu">只蔡和、蔡中二人，分作兩處用之。妙甚。</span>第二喚太史慈吩咐：「你可領三千兵，直奔黃州地界，斷曹操合淝接應之兵，就逼曹兵，放火爲號。只看紅旗，便是吳侯接應之兵。」<span class="jiazhu">第二隊旱路火軍。</span>這兩隊兵最遠，先發。<span class="jiazhu">又總敘一句，做一頓。</span>第三喚呂蒙領三千兵去烏林接應甘寧，焚燒曹操寨柵。<span class="jiazhu">第三隊旱路火軍。</span>第四喚淩統領三千兵，直截彝陵界首，只看烏林火起，以兵應之。<span class="jiazhu">第四隊旱路火軍。</span>第五喚董襲領三千兵，直取漢陽，從漢川殺奔曹操案中，看白旗接應。<span class="jiazhu">第五隊旱路火軍。</span>第六喚潘璋領三千兵，盡打白旗，往漢陽接應董襲。<span class="jiazhu">第六隊旱路火軍。</span>六隊船隻各自分路去了。<span class="jiazhu">又總敘一句，做一頓。</span>卻令黃蓋安排火船，使小卒馳書約曹操，今夜來降。<span class="jiazhu">以上先調旱路放火之軍，此處卻是水路先鋒，第一個放火的。</span>一面撥戰船四隻，隨於黃蓋船後接應。<span class="jiazhu">爲下文黃蓋下小船捉曹操張本。</span>第一隊領兵軍官韓當，第二隊領兵軍官周泰，第三隊領兵軍官蔣欽，第四隊領兵軍官陳武：四隊各引戰船三百隻，前面各擺列火船二十隻。<span class="jiazhu">將水路火軍四隊一齊敘出，又換一樣筆法。</span>周瑜自與程普在大艨艟上督戰，徐盛、丁奉爲左右護衛。<span class="jiazhu">以上旱軍六隊。水軍連黃蓋與周瑜亦是六隊，共是十二隊；與前回曹操水軍五隊、旱軍六隊，正復相對。</span>只留魯肅共闞澤及眾謀士守寨。程普見周瑜調軍有法，甚相敬服。<span class="jiazhu">忙中又與前文映合。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說孫權差使命持兵符至，說已差陸遜爲先鋒，直抵蘄、黃地面進兵，吳侯自爲後應。<span class="jiazhu">此處寫孫權又是兩隊。只五六萬兵，敘得嚴整有法，隱然有百萬之勢。</span>瑜又差人西山放火炮，南屏山舉號旗。各各準備停當，只等黃昏舉動。<span class="jiazhu">甲子日夜半有風，至乙丑日黃昏發火。黃昏以前，卻是周瑜一一調撥。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	話分兩頭。且說劉玄德在夏口專候孔明回來，忽見一隊船到，乃是公子劉琦自來探聽消息。玄德請上敵樓坐定，說：「東南風起多時，子龍去接孔明，至今不見到，吾心甚憂。」小校遙指樊口港上：「一帆風送扁舟來到，必軍師也。」<span class="jiazhu">遙指而便到，是寫風之順也。</span>玄德與劉琦下樓迎接。須臾船到，<span class="jiazhu">須臾亦是風順。</span>孔明、子龍登岸。玄德大喜。問候畢，孔明曰：「且無暇告訴別事。前者所約軍馬戰船，皆已辦否？」<span class="jiazhu">不說上項事，正作者補點上項事也。妙甚。</span>玄德曰：「收拾久矣，只候軍師調用。」孔明便與玄德、劉琦升帳坐定，謂趙雲曰：「子龍可帶三千軍馬，渡江徑取烏林小路，揀樹木蘆葦密處埋伏。<span class="jiazhu">第一隊亦取烏林，與周瑜相合。</span>今夜四更已後，曹操必然從那條路奔走。<span class="jiazhu">算定四更，則非周瑜之所及也。</span>等他軍馬過，就半中間放起火來。雖然不殺他盡絕，也殺一半。」<span class="jiazhu">第一隊旱路火軍。○說捉不得曹操，正爲下文關公伏筆。</span>雲曰：「烏林有兩條路：一條通南郡，一條取荊州。不知向那條路來？」孔明曰：「南郡勢迫，曹操不敢往；必來荊州，然後大軍投許昌而去。」<span class="jiazhu">料如指掌。</span>雲領計去了。又喚張飛曰：「翼德可領三千兵渡江，截斷彝陵這條路，去葫蘆谷口埋伏。<span class="jiazhu">第二隊亦取彝陵，與周瑜相合。</span>曹操不敢走南彝陵，必望北彝陵去。來日雨過，必然來埋鍋造飯。<span class="jiazhu">預知有雨，更非周瑜之所及也。</span>只看煙起，便就山邊放起火來。雖然不捉得曹操，翼德這場功料也不小。」<span class="jiazhu">第二隊旱路火軍。○又說捉不得曹操，正爲下文關公伏筆。</span>飛領計去了。又喚糜竺、糜芳、劉封三人各駕船隻，繞江剿擒敗軍，奪取器械。<span class="jiazhu">第一隊水軍。</span>三人領計去了。孔明起身，謂公子劉琦曰：「武昌一望之地。最爲緊要。公子便請回，率領所部之兵，陳於岸口。操一敗，必有逃來者，就而擒之，卻不可輕離城郭。」<span class="jiazhu">第二隊水軍。</span>劉琦便辭玄德、孔明去了。孔明謂玄德曰：「主公可於樊口屯兵，憑高而望，坐看今夜周郎成大功也。」<span class="jiazhu">前遣過兩路旱軍，兩路水軍，卻於此處故作一頓，獨留一隊旱軍在後，與前周瑜調撥大是不同。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	時雲長在側，孔明全然不睬。<span class="jiazhu">本要重用他，卻反不睬他。妙甚。</span>雲長忍耐不住，乃高聲曰：「關某自隨兄長征戰，許多年來未嘗落後。今日逢大敵，軍師卻不委用，此是何意？」<span class="jiazhu">待關公自問，妙甚。無此憤激，不見後文之奇。</span>孔明笑曰：「雲長勿怪！某本欲煩足下把一個最緊要的隘口，怎奈有些違礙，不敢教去。」<span class="jiazhu">不即一口說出，妙甚。然無此留難，卻不見後文之奇。</span>雲長曰：「有何違礙？願即見諭。」孔明曰：「昔日曹操待足下甚厚，足下當有以報之。今日操兵敗，必走華容道。若令足下去時，必然放他過去。因此不敢教去。」<span class="jiazhu">言公必放者，不是激之使不放，正料定其必不肯不放也。</span>雲長曰：「軍師好心多！當日曹操果是重待某，某已斬顏良，誅文醜，解白馬之圍，報過他了。今日撞見，豈肯放過！」<span class="jiazhu">前既憤激，此又辨白，愈顯後文之奇。</span>孔明曰：「倘若放了時，卻如何？」雲長曰：「願依軍法！」孔明曰：「如此，立下文書。」雲長便與了軍令狀。<span class="jiazhu">此寫關公之決。</span>雲長曰：「若曹操不從那條路上來，如何？」孔明曰：「我亦與你軍令狀。」<span class="jiazhu">此寫孔明之智。</span>雲長大喜。孔明曰：「雲長可於華容小路高山之處，堆積柴草，放起一把火煙，引曹操來。」<span class="jiazhu">周郎既以火逐之，孔明又以火迎之。周郎善於用火，孔明更工於用火也。</span>雲長曰：「曹操望見煙，知有埋伏，如何肯來？」孔明笑曰：「豈不聞兵法虛虛實實之論？操雖能用兵，只此可以瞞過他也。他見煙起，將謂虛張聲勢，必然投這條路來。<span class="jiazhu">奇絕，妙絕。</span>將軍休得容情。」<span class="jiazhu">前既留難，此又切囑，愈顯後文之奇。</span>雲長領了將令，引關平、周倉并五百校刀手，投華容道埋伏去了。<span class="jiazhu">前寫周瑜調撥，後寫孔明調撥，至此方完。</span>玄德曰：「吾弟義氣深重，若曹操果然投華容道去時，只恐端的放了。」<span class="jiazhu">不惟孔明料之，玄德已料之矣。</span>孔明曰：「亮夜觀乾象，操賊未合身亡。留這人情，教雲長做了，亦是美事。」<span class="jiazhu">孔明既知人，又知天。</span>玄德曰：「先生神算，世所罕及！」孔明遂與玄德往樊口，看周瑜用兵，留孫乾、簡雍守城。<span class="jiazhu">此俗諺所雲「雲端裏看廝殺」也。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	卻說曹操在大寨中，與眾將商議，只等黃蓋消息。當日東南風起甚緊。程昱入告曹操曰：「今日東南風起，宜預提防。」<span class="jiazhu">程昱亦甚精細。</span>操笑曰：「冬至一陽生。來復之時，安得無東南風？何足爲怪。」<span class="jiazhu">若曹操見風而驚，便不奇矣。正妙在處之泰然，乃見後文之出其不意也。</span>軍士忽報江東一隻小船來到，說有黃蓋密書。操急喚入。其人呈上書。書中訴說：「周瑜關防得緊，因此無計脫身。今有鄱陽湖新運到糧，周瑜差蓋巡哨，已有方便。好歹殺江東名將，獻首來降。只在今晚二更，船上插青龍牙旗者，即糧船也。」<span class="jiazhu">火軍當插紅旗，而用青旗者何也？曰：水生火也。曹軍黃旗居中，而以青旗勝之，木克土也。</span>操大喜，遂與眾將來水寨中大船上，觀望黃蓋船到。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	且說江東。天色向晚，周瑜喚出蔡和，令軍士縛倒。和叫：「無罪！」瑜曰：「汝是何等人，敢來詐降！吾今缺少福物祭旗，願借你首級。」<span class="jiazhu">送箭人情，已令江東拜賜；祭旗福物，又承曹操饋來。</span>和抵賴不過，大叫曰：「汝家闞澤、甘寧亦曾與謀！」<span class="jiazhu">可發一笑。</span>瑜曰：「此乃吾之所使也。」蔡和悔之無及。瑜令捉至江邊皂纛旗下，奠酒燒紙，一刀斬了蔡和，用血祭旗畢，便令開船。黃蓋在第三隻火船上，獨披掩心，手提利刃，旗上大書「先鋒黃蓋」。蓋乘一天順風，望赤壁進發。<span class="jiazhu">周瑜既獻了活三牲，黃蓋便去燒順風紙矣。</span>是時東風大作，波浪洶湧。操在中軍，遙望隔江，看看月上，照耀江水，如萬道金蛇，翻波戲浪。<span class="jiazhu">偏有閒筆寫月、寫波，以點染風勢。</span>操迎風大笑，自以爲得志。<span class="jiazhu">此時老奸尚在夢中。</span>忽一軍指說：「江南隱隱一簇帆幔，使風而來。」操憑高望之。報稱：「皆插青龍牙旗。內中有大旗，上書先鋒黃蓋名字。」操笑曰：「公覆來降，此天助我也！」來船漸近。程昱觀望良久，謂操曰：「來船必詐。且休教近寨。」<span class="jiazhu">北軍未嘗無人。</span>操曰：「何以知之？」程昱曰：「糧在船中，船必穩重；今觀來船，輕而且浮。更兼今夜東南風甚緊，倘有詐謀，何以當之？」<span class="jiazhu">可惜知覺得遲了。</span>操省悟，<span class="jiazhu">有曹操大笑，乃見下文之奇；有曹操省悟，更見下文之奇。</span>便問：「誰去止之？」文聘曰：「某在水上頗熟，願請一往。」言畢，跳下小船，用手一指，十數隻巡船隨文聘船出。聘立於船頭，大叫：「丞相鈞旨：南船且休近寨，就江心拋住。」眾軍齊喝：「快下了篷！」言未絕，弓弦響處，文聘被箭射中左臂，倒在船中。<span class="jiazhu">受了十萬枝箭後，先有此一箭回禮。</span>船上大亂，各自奔回。南船距操寨止隔二里水面。黃蓋用刀一招，前船一齊發火。火趁風威，風助火勢，船如箭發，煙焰漲天。二十隻火船，撞入水寨，<span class="jiazhu">寫火猛、風猛、船猛、人猛，十分聲勢。</span>曹寨中船隻一時盡著；又被鐵環鎖住，無處逃避。<span class="jiazhu">方見連環計之好。</span>隔江炮響，四下火船齊到，但見三江面上，火逐風飛，一派通紅，漫天徹地。<span class="jiazhu">適纔見萬道金蛇，此時卻變作千條火龍矣。</span>曹操回觀岸上營寨，幾處煙火。黃蓋跳在小船上，背後數人駕舟，冒煙突火，來尋曹操。操見勢急，方欲跳上岸，忽張遼駕一小腳船，扶操下得船時，那只大船，已自著了。<span class="jiazhu">前以五十隻小船爲往來巡警之用，至此卻爲曹操救命之用。</span>張遼與十數人保護曹操，飛奔岸口。黃蓋望見穿絳紅袍者下船，料是曹操，乃催船速進，手提利刃，高聲大叫：「曹賊休走！黃蓋在此！」操叫苦連聲。張遼拈弓搭箭，覷著黃蓋較近，一箭射去。此時風聲正大，黃蓋在火光中，那裏聽得弓弦響，正中肩窩，翻身落水。<span class="jiazhu">正寫曹操被火，忽寫黃蓋落水。正快意時，又見此不快意事，令人閱至此，不得不急欲看後文也。</span>正是：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	火厄盛時遭水厄，棒瘡愈後患金瘡。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	未知黃蓋性命如何，且看下文分解。
</p>
</div></body></html>