<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百十回　文鴦單騎退雄兵　姜維背水破大敵</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu7">
	第一百一十回　文鴦單騎退雄兵<br/>
	姜維背水破大敵
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	今人讀董卓之廢漢帝，未有不怒者也；讀司馬師之廢魏王，未有不喜者也。今人讀曹操之弒伏後，未有不怒者也；讀司馬師之弒張後，未有不喜者也。何也？爲曹氏之報宜爾也。雖然，弒後廢帝，不可以訓。操爲漢賊，師亦爲魏賊，爲漢臣者當爲漢討賊，爲魏臣者安得不爲魏討賊乎？故毋丘儉之揮淚，文欽之起兵，文鴦之力戰，作史者皆特書以予之。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	魏之逼漢，即以司馬氏之逼魏者報之矣。若司馬氏之逼魏，豈得獨無報乎？曰：有報。報之以金墉之禍，報之以金墉之禍，報之以青衣之辱，報之以犧牛之易，報之以劉宋之篡也。然司馬昭有後，司馬師無後。有後則報之於子孫，無後則當報之於其身。而司馬師獨以病終，將奈何？曰：眼珠迸出，亦可以當顯戮也已。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	姜維三伐中原，在曹芳既廢、司馬師既死之後。夫師既死，則有隙可乘；芳既廢，則亦有賊可討也。然維之心，自爲漢討賊，初非爲魏討賊也。而以討漢賊爲念，亦不妨借討魏賊以爲名者，何哉？蓋人方欲討司馬，我姑從其討司馬之名，而天方大討曹，則我自行我討曹之志耳。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	背水之陣，徐晃以之拒漢而不勝，武侯以之拒曹而勝，姜維用之，則視前而爲三矣。疑兵之伏，武侯一以之退曹操於漢中，一以之退司馬懿於祁山，鄧艾用之，則亦視前而爲三矣。此用彼法，彼用此法，或不皆得，或皆得，或皆得，各各不同。讀之不厭其復。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	卻說魏正元二年正月，揚州都督、鎮東將軍、領淮南軍馬毋丘儉，字仲聞，河東聞喜人也。<span class="jiazhu">以其能討賊，故存其官，并書其地，書其字。</span>聞司馬師擅行廢立之事，心中大怒。長子毋丘甸曰：「父親官居方面，司馬師專權廢主，國家有累卵之危，安可宴然自守？」<span class="jiazhu">與馬騰父子相同。</span>儉曰：「吾兒之言是也。」遂請刺史文欽商議。欽乃曹爽門下客。<span class="jiazhu">爲後尹大目追趕一段伏筆。</span>當日聞儉相請，即來參謁。儉邀入後堂，禮畢，說話間，儉流淚不止。欽問其故，儉曰：「司馬師專權廢主，天地反覆，安得不傷心乎？」<span class="jiazhu">前董承與馬騰語都有反挑，今毋丘儉與文欽語只是直說。</span>欽曰：「都督鎮守方面，若肯仗義討賊，欽願舍死相助。欽中子文淑，小字阿鴦，有萬夫不當之勇，常欲殺司馬師兄弟，與曹爽報仇。今可令爲先鋒。」<span class="jiazhu">又是一個好兒子，不減馬超。</span>儉大喜，即時酹酒爲誓。二人詐稱太后有密詔，令淮南大小官兵將士，皆入壽春城，立一壇於西，宰白馬歃血爲盟，宣言司馬師大逆不道，今奉太后密詔，令盡起淮南軍馬，仗義討賊。<span class="jiazhu">與曹操矯詔討董卓時相似。</span>眾皆悅服。儉提六萬兵，屯於項城。文欽領兵二萬，在外爲遊兵，往來接應。儉移檄諸郡，令各起兵相助。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說司馬師左眼肉瘤，不時痛癢，<span class="jiazhu">瘤者，身之贅肉也。師之視君亦如此矣。</span>乃命醫官割之，以藥封閉，連日在府養病。忽聞淮南告急，乃請太尉王肅商議。肅曰：「昔關雲長威震華夏，孫權令呂蒙襲取荊州，撫恤將士家屬，因此關公軍勢瓦解。<span class="jiazhu">七十五回中事，於此一提。</span>今淮南將士家屬皆在中原，可急撫恤，更以兵斷其歸路，必有土崩之勢矣。」師曰：「公言極善。但吾新割目瘤，不能自往。若使他人，心又不穩。」時中書侍郎鐘會在側，<span class="jiazhu">此處鐘會出現。</span>進言曰：「淮、楚兵強，其鋒甚銳，若遣人領兵去退，多是不利。倘有疏虞，則大事廢矣。」師蹶然起曰：「非吾自在，不可破賊！」遂留弟司馬昭守洛陽，總攝朝政。師乘軟輿，帶病東行。令鎮東將軍諸葛誕總督豫州諸軍，從安風津取壽春；又令征東將軍胡遵，領青州諸軍，出譙、宋之地，絕其歸路；又遣荊州刺史、監軍王基，領前部兵先取鎮南之地。師領大軍，屯於襄陽，聚文武於帳下商議。光祿勳鄭褒曰：「毋丘儉好謀而無斷，文欽有勇而無智。今大軍出其不意，江、淮之卒銳氣正盛，不可輕敵，只宜深溝高壘，以挫其銳。此亞夫之長策也。」<span class="jiazhu">一個說守。</span>監軍王基曰：「不可。淮南之反，非軍民思亂也，皆因毋丘儉勢力所逼，不得已而從之。若大軍一臨，必然瓦解。」<span class="jiazhu">一個說戰。</span>師曰：「此言甚妙。」遂進兵於隱（水字旁隱）水之上，中軍屯於隱（水字旁隱）橋。基曰：「南頓極好屯兵，可提兵星夜取之。若遲，則毋丘儉必先至矣。」<span class="jiazhu">不惟要戰，又要速戰。</span>師遂令王基領前部兵來南頓城下寨。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說毋丘儉在項城，聞知司馬師自來，乃聚眾商議。先鋒葛雍曰：「南頓之地，依山傍水，極好屯兵；若魏兵先占，難以驅遣，可速取之。」<span class="jiazhu">葛雍所料，已爲王基所料。</span>儉然其言，起兵投南頓來。正行之間，前面流星馬報說：「南頓已有人馬下寨。」儉不信，自到軍前視之，果然旌旗遍野，營寨齊整。儉回到軍中，無計可施。忽哨馬飛報：「東吳孫峻，提兵渡江襲壽春來了。」<span class="jiazhu">孫峻之來，卻用虛寫。</span>儉大驚曰：「壽春若失，吾歸何處！」是夜退兵於項城。司馬師見毋丘儉軍退，聚多官商議。尚書傅嘏曰：「今儉兵退者，憂吳人襲壽春也，必回項城分兵拒守。將軍可令一軍取樂嘉城，一軍取項城，一軍取壽春，則淮南之卒必退矣。兗州刺史鄧艾，足智多謀，<span class="jiazhu">又在傅嘏口中寫一鄧艾。</span>若領兵徑取樂嘉，更以重兵應之，破賊不難也。」師從之，急遣使持檄文，教鄧艾起兗州之兵破樂嘉城。師隨後引兵到彼會合。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說毋丘儉在項城，不時差人去樂嘉城哨探，只恐有兵來。請文欽到營共議，欽曰：「都督勿憂。我與拙子文鴦只消五千兵，取保樂嘉城。」儉大喜。欽父子引五千兵投樂嘉來。前軍報說：「樂嘉城西皆是魏兵，約有萬餘。遙望中軍，白旄黃鉞，皂蓋朱幡，簇擁虎帳，內豎一面錦繡『師』字旗，必是司馬師也，安立營寨，尚未完備。」時文鴦懸鞭立於父側，聞知此語，乃告父曰：「趁彼營寨未成，可分兵兩路，左右擊之，可全勝也。」欽曰：「何時可去？」鴦曰：「今夜黃昏，父引二千五百兵，從城南殺來；兒引二千五百兵，從城北殺來：三更時分，要在魏寨會合。」<span class="jiazhu">此之謂父子兵。</span>欽從之，當晚分兵兩路。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	且說文鴦年方十八歲，身長八尺，全裝慣甲，腰懸鋼鞭，綽槍上馬，遙望魏寨而進。是夜司馬師兵到樂嘉，立下營寨，等鄧艾未至，師爲眼下新割肉瘤，瘡口疼痛，臥於帳中，令數百甲士環立護衛。三更時分，忽然寨內喊聲大震，人馬大亂。師急問之，人報曰：「一軍從寨北斬圍直入，爲首一將，勇不可當！」<span class="jiazhu">文鴦之來，先在眾將眼中、司馬師耳中虛寫。</span>師大驚，心如火烈，眼珠從肉瘤瘡口內迸出，<span class="jiazhu">想其怒目視曹芳之時，當受此報。</span>血流遍地，疼痛難當；又恐有亂軍心，只咬被頭而忍，被皆咬爛。<span class="jiazhu">做逆賊有何便宜？</span>原來文鴦軍馬先到，一擁而進，在寨中左沖右突，所到之處，人不敢當，有相拒者，槍挑鞭打，無不被殺。<span class="jiazhu">此處方實寫文鴦。</span>鴦只望父到，以爲外應，并不見來。數番殺到中軍，皆被弓弩射回。鴦直殺到天明，只聽得北邊鼓角喧天，<span class="jiazhu">鄧艾之來，先在文鴦耳中、眾軍眼中虛寫。</span>鴦回顧從者曰：「父親不在南面爲應，卻從北至，何也？」<span class="jiazhu">妙在不知是鄧艾。</span>鴦縱馬看時，只見一軍行如猛風，爲首一將乃鄧艾也，躍馬橫刀大呼曰：「反賊休走！」<span class="jiazhu">此處方寫是鄧艾。</span>鴦大怒，挺槍迎之。戰有五十合，不分勝敗。<span class="jiazhu">寫文鴦，又寫鄧艾。</span>正鬥間，魏兵大進，前後夾攻。鴦部下兵，乃各自逃散，只文鴦單人獨馬衝開魏兵，望南而走。背後數百員魏將，抖擻精神，驟馬追來。將至樂嘉橋邊，看看趕上。鴦忽然勒回馬，大喝一聲，直沖入魏將陣中來；鋼鞭起處，紛紛落馬，各各倒退。鴦復緩緩而行。<span class="jiazhu">寫文鴦如生龍活虎。</span>魏將聚在一處，驚訝曰：「此人尚敢退我等之眾耶！可并力追之！」於是魏將百員，復來追趕。鴦勃然大怒曰：「鼠輩何不惜命也！」提鞭撥馬，殺入魏將叢中，用鞭打死數人，復回馬緩轡而行。<span class="jiazhu">文鴦之勇，直與常山趙雲仿佛相似。</span>魏將連追四五番，皆被文鴦一人殺退。<span class="jiazhu">總收一句，省筆。</span>後人有詩曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	長板當年獨拒曹，子龍從此顯英豪。<br/>
	樂嘉城內爭鋒處，又見文鴦膽氣高。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	原來文欽被山路崎嶇，迷入谷中，行了半夜，比及尋路而出，天色已曉，文鴦人馬不知所向，只見魏兵大勝，欽不戰而退。<span class="jiazhu">老子殊夢夢。</span>魏兵乘勢追殺，欽引兵望壽春而走。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說魏殿中校尉尹大目，乃曹爽心腹之人，因爽被司馬懿謀殺，故事司馬師，<span class="jiazhu">照應一百七回中事。</span>常有殺師報爽之心，又素與文欽交厚。今見師眼瘤突出，不能動止，乃入帳告曰：「文欽本無反心，今被毋丘儉逼迫，以致如此。某去說之，必然來降。」<span class="jiazhu">此是賺司馬師語。</span>師從之。大目頂盔慣甲，乘馬來趕文欽，看看趕上，乃高聲大叫曰：「文刺史見尹大目麼？」欽回頭視之，大目除盔放於鞍橋之前，以鞭指曰：「文刺史何不忍耐數日也？」此是大目知師將亡，故來留欽。欽不解其意，厲聲大罵，便欲開弓射之。<span class="jiazhu">文欽如此有粗無細，幹得甚事！</span>大目大哭而回。文欽收聚人馬奔壽春時，已被諸葛誕引兵取了；欲復回項城時，胡遵、王基、鄧艾三路兵皆到。欽見勢危，遂投東吳孫峻去了。<span class="jiazhu">文欽之投吳，如夏侯霸之投蜀。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說毋丘儉在項城內，聽知壽春已失，文欽勢敗，城外三路兵到，儉遂盡撤城中之兵出戰，正與鄧艾相遇。儉令葛雍出馬，與艾交鋒，不一合，被艾一刀斬之，引兵殺過陣來。毋丘儉死戰相拒。江淮兵大亂。胡遵、王基引兵四面夾攻。毋丘儉敵不住，引十餘騎奪路而走。前至慎縣城下，縣令宋白開門接入，設席待之。儉大醉，被宋白令人殺了，將頭獻與魏兵。於是淮南平定。<span class="jiazhu">此時文欽去了，毋丘儉死了，惟文鴦不知下落。妙在此處不即敘明，留在後文始見。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	司馬師臥病不起，喚諸葛誕入帳，賜以印綬，加爲鎮東大將軍，都督揚州諸路軍馬；一面班師回許昌。師目痛不止，每夜只見李豐、張緝、夏侯玄三人立於榻前。<span class="jiazhu">與曹操臨終見伏完等二十餘人，正復相似。</span>師心神恍惚，自料難保，遂令人往洛陽取司馬昭到。昭哭拜於床下。師遺言曰：「吾今權重，雖欲卸肩，不可得也。汝繼我爲之，大事切不可輕託他人，自取滅族之禍。」言訖，以印綬付之，淚流滿面。昭急欲問時，師大叫一聲，眼睛迸出而死。<span class="jiazhu">兩目俱出，此目無天子之報。</span>時正元二年二月也。於是司馬昭發喪，申奏魏主曹髦。髦遣使持詔到許昌，即命暫留司馬昭屯軍許昌，以防東吳。昭心中猶豫未決，鐘會曰：「大將軍新亡，人心未定，將軍若留守於此。萬一朝廷有變，悔之何及？」<span class="jiazhu">司馬昭之有鐘會，猶曹操之有賈詡、郭嘉耳。</span>昭從之，即起兵還屯洛水之南。髦聞之大驚。太尉王肅奏曰：「昭既繼其兄掌大權，陛下可封爵以安之。」髦遂命王肅持詔，封司馬昭爲大將軍、錄尚書事。昭入朝謝恩畢。自此中外大小事情，皆歸於昭。<span class="jiazhu">去一司馬師，又來司馬昭。○以下按下魏事，再敘蜀漢。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說西蜀細作哨知此事，報入成都。姜維奏後主曰：「司馬師新亡，司馬昭初握重權，必不敢擅離洛陽。臣請乘間伐魏，以復中原。」後主從之，遂命姜維興師伐魏。維到漢中，整頓人馬。征西大將軍張翼曰：「蜀地淺狹，錢糧淺薄，不宜遠征。不如據險守分，恤軍愛民，此乃保國之計也。」<span class="jiazhu">前文官諫，今武臣亦諫。</span>維曰：「不然。昔丞相未出茅廬，已定三分天下，然且六出祁山以圖中原。不幸半途而喪，以致功業未成。<span class="jiazhu">將前事一提。</span>今吾既受丞相遺命，當盡忠保國，以繼其志，雖死而無恨也。<span class="jiazhu">亦學武侯」死而後已「之語。</span>今魏有隙可乘，不就此時伐之，更待何時？」夏侯霸曰：「將軍之言是也。<span class="jiazhu">曹芳既廢，夏侯玄既死，霸之意在報仇，故主於必戰。</span>可將輕騎先出枹罕。若得洮西南安，則諸郡可定。」張翼曰：「向者不克而還，皆因軍出甚遲也。兵法云：『攻其無備，出其不意。』今若火速進兵，使魏人不能提防，必然全勝矣。」<span class="jiazhu">張翼之意，不戰則竟不戰，欲戰必速戰矣。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	於是姜維引兵五萬，望枹罕進發。<span class="jiazhu">此是三伐中原。</span>兵至洮水，守邊軍士報知雍州刺史王經、征西將軍陳泰。王經先起馬步兵七萬來迎。姜維分付張翼如此如此，又分付夏侯霸如此如此。二人領計去了。維乃自引大軍背洮水列陣。<span class="jiazhu">妙，所謂「置死地而後生」也。</span>王經引數員牙將出而問曰：「魏與吳、蜀，已成鼎足之勢，汝累次入寇，何也？」維曰：「司馬師無故廢主，鄰邦理宜問罪，<span class="jiazhu">此句是客，此爲魏報仇，乃夏侯霸之意也。</span>何況仇敵之國乎？」<span class="jiazhu">一句是主，此爲漢報仇，乃姜維之意也。</span>經回顧張明、花永、劉達、朱芳四將曰：「蜀兵背水爲陣。敗則皆沒於水矣。姜維驍勇，汝四將可戰之。彼若退動，便可追擊。」四將分左右而出，來戰姜維。維略戰數合，撥回馬望本陣中便走。王經大驅士馬，一齊趕來。維引兵望著洮水而走。將次近水，大呼將士曰：「事急矣！諸將何不努力！」<span class="jiazhu">此韓信破趙之計。</span>眾將一齊奮力殺回，魏兵大敗。張翼、夏侯霸抄在魏兵之後，分兩路殺來，把魏兵困在垓心。<span class="jiazhu">方知前吩咐之計，乃此計也。</span>維奮武揚威，殺入魏軍之中，左沖右突，魏兵大亂，自相踐踏，死者大半，逼入洮水者無數，斬首萬餘，壘屍數里。<span class="jiazhu">此番大勝，又當得風便轉。</span>王經引敗兵百騎，奮力殺出，徑往狄道城而走，奔入城中，閉門保守。姜維大獲全功，犒軍已畢，便欲進兵攻打狄道城。張翼諫曰：「將軍功績已成，威聲大震，可以止矣。今若前進，儻不如意，正如畫蛇添足也。」維曰：「不然。向者兵敗，尚欲進取，縱橫中原。今日洮水一戰，魏人膽裂，吾料狄道唾手可得。汝勿自墮其志也。」<span class="jiazhu">本欲不勝不止，卻弄出不敗不止。</span>張翼再三勸諫，維不從，遂勒兵來取狄道城。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說雍州征西將軍陳泰，正欲起兵與王經報兵敗之仇，忽兗州刺史鄧艾引兵到。泰接著，禮畢，艾曰：「今奉大將軍之命，特來助將軍破敵。」泰問計於鄧艾。艾曰：「洮水得勝，若招羌人之眾，東爭關隴，傳檄四郡，此吾兵之大患也。今彼不思如此，卻圖狄道城，其城垣堅固，急切難攻，空勞兵費力耳。吾今陳兵於項嶺，然後進兵擊之，蜀兵必敗矣。」<span class="jiazhu">寫鄧艾有謀，以「鳳兮」自許，亦殊不愧。</span><span class="jiazhu">贄評：維兵大勝之後，只宜從容圖之，不宜輕攻狄道。</span>陳泰曰：「真妙論也。」遂先撥二十隊兵，每隊五十人，盡帶旌旗鼓角烽火之類，日伏夜行，去狄道城東南高山深谷之中埋伏之，待兵來，一齊鳴鼓吹角爲應，夜則舉火放炮以驚之。<span class="jiazhu">毛此武侯在漢中驚曹操之計。</span>調度已畢，專候蜀兵到來。於是陳泰、鄧艾，各引二萬兵相繼而進。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說姜維圍住狄道城，令兵八面攻之，連攻數日不下，心中鬱悶，無計可施。是日黃昏時分，忽三五次流星馬報說：「有兩路兵來，旗上明書大字，一路是征西將軍陳泰，一路是兗州刺史鄧艾。」維大驚，遂請夏侯霸商議。霸曰：「吾向嘗爲將軍言：鄧艾自幼深明兵法，善曉地理。<span class="jiazhu">應一百七回語。</span>今領兵到，頗爲勁敵。」維曰：「彼軍遠來，我休容他住腳，便可擊之。」乃留張翼攻城，命夏侯霸引兵迎陳泰。維自引兵來迎鄧艾。行不到五里，忽然東南一聲炮響，鼓角震地，火光沖天。維縱馬看時，只見周圍皆是魏兵旗號。維大驚曰：「中鄧艾之計矣！」遂傳令，教夏侯霸、張翼各棄狄道而退。<span class="jiazhu">鄧艾先聲足以奪人，非艾聲足以驚姜維，因有夏侯霸之言爲之先耳。</span>於是蜀兵皆退於漢中。維自斷後，只聽得背後鼓聲不絕。維退入劍閣之時，方知火鼓二十餘處，皆虛設也。維收兵退屯於鐘提。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	且說後主因姜維有洮西之功，降詔封維爲大將軍。維受了職，上表謝恩畢，再議出師伐魏之策。正是：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	成功不必添蛇足，討賊猶思奮虎威。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	不知此番北伐如何，且看下文分解。
</p>
</div></body></html>