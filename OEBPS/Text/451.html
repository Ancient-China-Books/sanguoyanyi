<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第七十五回　關雲長刮骨療毒　呂子明白衣渡江</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第七十五回　關雲長刮骨療毒
	呂子明白衣渡江
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	吉平截指罵賊，是良醫爲烈漢；關公刮骨療毒，是烈漢遇良醫。可見忠臣義士，不怕疼痛；若怕疼痛，便做不得忠臣義士矣。然臨難不怕，必是平日先不怕。惟平日有刮骨之關公，然後臨難有裁指之吉平也。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	華佗醫周泰，一請便到，醫關公，不請自來。古之名醫，志在濟人利物；絕不似今之名醫，善於拿班，巧於圖利，幾番邀請，方纔入門，先講謝儀，然後開手也。能慕忠臣者，即是忠臣；能救義士者，即是義士。吉平、華陀是一人，不是兩人。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	此回方寫關有病而如無病，便即寫呂蒙無病而詐有病；方寫華佗醫真病，便接寫陸遜醫假病。華佗知藥箭之毒，而去其毒，是以藥治藥也；陸遜知呂蒙之假病，而又教之以託病，是以病醫病也。而又有奇焉者：關公有受病之臂，亦有受病之心，尊己而傲物，是受病之心也；陸遜有去病之方，亦有發病之方，幣重而言甘，是發病之方也。呂蒙辭職，而關公以爲去一疾，視去臂上之疾而更快；乃荊州撒備，而關公又中一毒，視中藥箭之毒而更深。若孔明以借風醫周郎而周郎愈，龐統以連環醫北軍而北軍亡。二公分用之，而陸遜以一人兼用之，比前文更自出色。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	觀孫權之聽呂蒙，而吳與魏皆爲漢賊矣。權若乘關公之距樊城而北取徐州，以共分中原，則漢室可興，而操賊可滅。奈何忘砍案之誓，背昔日之盟，而反陰與操約，以圖關公乎？所以然者，不過一荊州耳。劉備取荊州於曹操，本未嘗假荊州於孫權，其曰借曰還，不過孔明一時權變之辭，欲結權以爲討操之助；而乃認爲真借，而望其真還，分之不足，又從而襲之，致使玄德之志不得伸，而關公之功不得就，豈不重可恨哉！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	周瑜在而孫、劉之交離，周瑜死而孫、劉之交合；魯肅用而孫、劉之交合，魯肅死而孫、劉之交又離。蓋周瑜之見異於魯肅，而魯肅之見又異於呂蒙也。肅欲結劉備以拒操，與孔明所見略同，故終魯肅之世，吳、蜀未嘗相攻。及呂蒙柄用，而背盟失義至於如此，悲夫！
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	曹仁欲棄樊城，而滿寵止之；曹操又離許昌，而可馬懿又止之。夫樊城棄，而大河以南皆震動矣；許都遷，而大河以北亦皆震動矣。乃韓信破趙之先聲，足以奪燕而遂能取燕；關公破襄陽之先聲，足以奪操而卒不能取操。豈關公之用兵，不如韓信哉？遭時之不偶耳。唐人詩云：「關張無命欲何如。」誠哉，其無命也！
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	先主輕陸遜而敗，早有關公輕陸遜而失以爲之樣子矣。呂蒙白衣搖櫓而取荊州，先有周善白衣搖櫓而取孫夫人以爲樣子矣。凡有一事於後，必先有一事以見其端者。故曰：「前事不忘，後事之師。」
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說曹仁見關公落馬，即引兵沖出城來。被關平一陣殺回，救關公歸寨，拔出臂箭。原來箭頭有藥，毒已入骨，右臂青腫，不能運動。<span class="jiazhu">龐德心毒而箭不毒，曹仁則箭毒而心亦毒。</span>關平慌與眾將商議曰：「父親若損此臂，安能出敵？不如暫回荊州調理。」於是與眾將入帳見關公。公問曰：「汝等來，有何事？」眾對曰：「某等因見君侯右臂損傷，恐臨敵致怒，衝突不便。眾議可暫班師回荊州調理。」<span class="jiazhu">周郎在南郡中箭，而程普勸其回軍；關公在樊城中箭，而關平勸其回軍。周郎之受傷也輕，關公之受傷也重。極相似，又極不相似。</span>怒曰：「吾取樊城，只在目前；取了樊城，即當長驅大進，徑到許都，剿滅操賊，以安漢室。<span class="jiazhu">不必有是事，不可無是心；既已有是心，即如有是事。壯哉關公！千古仰之。</span>豈可因小瘡而誤大事？汝等敢慢吾軍心耶！」平等默然而退。眾將見公不肯退兵，瘡又不痊，只得四方訪問名醫。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	忽一日，有人從江東駕小舟而來，直至寨前。小校引見關平。平視其人：方巾闊服，臂挽青囊；自言姓名：「乃沛國譙郡人，姓華，名佗，字元化。因聞關將軍乃天下英雄，今中毒箭，特來醫治。」<span class="jiazhu">不請自來，脫盡近日名醫之套。</span>平曰：「莫非昔日醫東吳周泰者乎？」佗曰：「然。」平大喜，即與眾將同引華佗入帳見關公。時關公本是臂疼，恐慢軍心，無可消遣，正與馬良弈棋；聞有醫者至，即召入。禮畢，賜坐。茶罷，佗請臂視之。公袒下衣袍，伸臂令佗看視。佗曰：「此乃弩箭所傷，其中有烏頭之藥，直透入骨；若不早治，此臂無用矣。」<span class="jiazhu">先講病源。</span>公曰：「用何物治之？」佗曰：「某自有治法，但恐君侯懼耳。」<span class="jiazhu">未說出治法，先用一驚人語。</span>公笑曰：「吾視死如歸，有何懼哉？」<span class="jiazhu">不懼敵，豈懼醫。</span>佗曰：「當於靜處，立一標柱，上釘大環，請君侯將臂穿於環中，以繩繫之，然後以被蒙其首。吾用尖刀割開皮肉，直至於骨，刮去骨上箭毒，用藥敷之，以線縫其口，方可無事。但恐君侯懼耳。」<span class="jiazhu">既說出治法，又用一驚人語。</span>公笑曰：「如此，容易！何用柱環？」<span class="jiazhu">不懼箭，豈懼刀。</span>令設酒席相待。公飲數杯酒畢，一面仍與馬良弈棋，伸臂令佗割之。<span class="jiazhu">如此神醫難得，如此病人更難得。</span>佗取尖刀在手，令一小校捧一大盆於臂下接血。佗曰：「某便下手，君侯勿驚。」<span class="jiazhu">臨下手時，再用一驚人語。</span>公曰：「任汝醫治，吾豈比世間俗子懼痛者耶？」<span class="jiazhu">華陀之語驚人，關公之語更是驚人。</span>佗乃下刀，割開皮肉，直至於骨，骨上已青；佗用刀刮骨，悉悉有聲。帳上帳下，見者皆掩面失色。<span class="jiazhu">今日讀者亦爲之寒心，何況當日見者，能不爲之失色？</span>公飲酒食肉，談笑弈棋，全無痛苦之色。<span class="jiazhu">若以他人，當此臂色既青，面色必白，青色既去，面色亦失矣。</span>須臾，血流盈盆。佗刮盡其毒，敷上藥，以線縫之。公大笑而起，謂眾將曰：「此臂伸舒如故，并無痛矣。先生真神醫也！」<span class="jiazhu">如此醫人是神醫，如此病人亦是神人。</span>佗曰：「某爲醫一生，未嘗見此。君侯真天神也！」<span class="jiazhu">病人未嘗見此醫人，醫人亦未嘗見此病人。</span>後人有詩曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	治病須分內外科，世間妙藝苦無多。<br/>
	神威罕及惟關將，聖手能醫說華佗。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	關公箭瘡既愈，設席款謝華佗。佗曰：「君侯箭瘡雖治，然須愛護。切勿怒氣傷觸。過百日後，平復如舊矣。」關公以金百兩酬之。佗曰：「某聞君侯高義，特來醫治，豈望報乎！」堅辭不受。<span class="jiazhu">不索謝儀，又脫盡近日名醫之套。</span>留藥一帖，以敷瘡口，辭別而去。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說關公擒了于禁，斬了龐德，威名大震，華夏皆驚。探馬報到許都。<span class="jiazhu">以上按下關公一邊，以下再敘曹操一邊。</span>曹操大驚，聚文武商議曰：「某素知雲長智勇蓋世，今據荊襄，如虎生翼。于禁被擒，龐德被斬，魏兵挫銳；倘彼率兵直至許都，如之奈何？孤欲遷都以避之。」<span class="jiazhu">此時老賊亦膽落矣。曹操欲離許都，與曹仁欲棄樊城，一樣怕法。</span>司馬懿諫曰：「不可。于禁等被水所淹，非戰之故；於國家大計，本無所損。今孫、劉失好，雲長得志，孫權必不喜；大王可遣使去東吳陳說利害，令孫權暗暗起兵躡雲長之後，許事平之日，割江南之地以封孫權，則樊城之危自解矣。」<span class="jiazhu">司馬懿之止曹操，與滿寵之止曹仁，差足相仿。</span>主簿蔣濟曰：「仲達之言是也。今可即發使往東吳，不必遷都動眾。」操依允，遂不遷都；因歎謂諸將曰：「于禁從孤三十年，何期臨危反不如龐德也？<span class="jiazhu">人固不易知，知人亦是不易也。</span>今一面遣使致書東吳，一面必得一大將以當雲長之銳。」言未畢，階下一將應聲而出曰：「某願往。」操視之，乃徐晃也。操大喜，遂撥精兵五萬，令徐晃爲將，呂建副之，克日起兵，<span class="jiazhu">曹仁有援兵，關公無應兵，眾寡之勢不敵。</span>前到陽陵坡駐紮；看東南有應，然後征進。<span class="jiazhu">以上按下曹操一邊，以下接入孫權一邊。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說孫權接得曹操書信，覽畢，欣然應允。<span class="jiazhu">自滿寵致書以後，此是第二封矣。</span>即修書發付使者先回，乃聚文武商議。張昭曰：「近聞雲長擒于禁，斬龐德，威震華夏，<span class="jiazhu">此言關公未可勝。</span>操欲遷都以避其鋒。今樊城危急，遣使求救，事定之後，恐有反覆。」<span class="jiazhu">此言關公縱可勝，而曹操又可疑。</span>權未及發言，忽報呂蒙乘小舟自陸口來，有事面稟。權召入問之，蒙曰：「今雲長提兵圍樊城，可乘其遠出，襲取荊州。」<span class="jiazhu">但算關公一邊，不算曹操一邊。</span>權曰：「孤欲北取徐州如何？」<span class="jiazhu">按下關公，欲取曹操。</span>蒙曰：「今操遠在河北，未暇東顧，徐州守兵無多，往自可克；然其地勢利於陸戰，不利水戰；縱然得之，亦難保守。不如先取荊州，全據長江，別作良圖。」<span class="jiazhu">按下曹操，欲取荊州。</span>權曰：「孤本欲取荊州，前言特以試卿耳。卿可速爲孤圖之。孤當隨後便起兵也。」<span class="jiazhu">魯肅若在，必主取徐州之議以共分中原，必不使孫權攻關公以助曹操。</span>呂蒙辭了孫權，回至陸口，早有哨馬報說，沿江上下，或二十里，或三十里，高阜處各有烽火臺。又聞荊州軍馬整肅，預有準備。蒙大驚曰：「若如此，急難圖也。我一時在吳侯面前勸取荊州，今卻如何處置？」尋思無計，乃託病不出。<span class="jiazhu">周郎感東風而病，呂蒙感烽火而病，一是風症，一是火症。</span>使人回報孫權。權聞呂蒙患病，心甚怏怏。陸遜進言曰：「呂子明之病，乃詐耳，非真病也。」<span class="jiazhu">惟孔明知周瑜之病，惟陸遜知呂蒙之病。</span>權曰：「伯言既知其詐，可往視之。」陸遜領命，星夜至陸口寨中，來見呂蒙，果然面無病色。<span class="jiazhu">關公真病而無病色，呂蒙假病而無病色。一是神威莫及，一是奸僞難遮。</span>遜曰：「某奉吳侯命，敬探子明貴恙。」蒙曰：「賤軀偶病，何勞探問。」遜曰：「吳侯以重任付公，公不乘時而動，空懷鬱結，何也？」蒙目視陸遜，良久不語。遜又曰：「愚有小方，能治將軍之疾，未審可用否？」<span class="jiazhu">孔明能以方治周郎之病，陸遜亦能以方治呂蒙之病。</span>蒙乃摒退左右而問曰：「伯言良方，乞早賜教。」遜笑曰：「子明之疾，不過因荊州兵馬整肅，沿江有烽火臺之備耳。<span class="jiazhu">先說病源。</span>予有一計，令沿江守吏不能舉火；荊州之兵束手歸降，可乎？」<span class="jiazhu">後說醫法。</span>蒙驚謝曰：「伯言之語，如見我肺腑。願聞良策。」陸遜曰：「雲長倚恃英雄，自料無敵，所慮者惟將軍耳。將軍乘此機會，託疾辭職，<span class="jiazhu">要醫他真病，卻仍教化詐病，醫法絕奇絕幻，更非華陀所能及。</span>以陸口之任讓之他人，<span class="jiazhu">他人者，自己也。陸遜不好說得自己，故但雲他人。以人視我，則我是他。</span>使他人卑辭讚美關公，以驕其心，彼必盡撤荊州之兵以向樊城。若荊州無備，用一旅之師，別出奇計以襲之，則荊州在掌握之中矣。」<span class="jiazhu">此是去病之藥，三關六部，俱已看明，故有此妙劑。</span>蒙大喜曰：「真良策也。」由是呂蒙託病不起，上書辭職。陸遜回見孫權，具言前計。孫權乃召呂蒙還建業養病。蒙至，入見權，權問曰：「陸口之任，昔周公謹薦魯子敬以自代，後子敬又薦卿自代，<span class="jiazhu">魯肅薦子明卻於孫權口中補出，省筆之法。</span>今卿亦須薦一才望兼隆者，代卿爲妙。」蒙曰：「若用望重之人，雲長必然提備。陸遜意思深長，而未有遠名，非雲長所忌；若即用以代臣之任，必有所濟。」<span class="jiazhu">天下有名無實之人盡多，若有實無名之人，正不可多得。</span>權大喜，即日拜陸遜爲偏將軍、右都督，代蒙守陸口。遜謝曰：「某年幼無學，恐不堪重任。」正取其年幼爲關公所輕。權曰：「子明保卿，必不差錯。卿毋得推辭。」遜乃拜受印綬，連夜往陸口，交割馬步水三軍已畢，即修書一封，具名馬、異錦、酒禮等物，遣使齎送樊城見關公。<span class="jiazhu">藥呂蒙者是良藥，藥關公者是毒藥。良馬、異錦等物，抵得箭上烏頭。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	時公正將息箭瘡，按兵不動。忽報：「江東陸口守將呂蒙病危，孫權取回調理，近拜陸遜爲將，代呂蒙守陸口。今遜差人齎書具禮，特來拜見。」關公召入，指來使而言曰：「仲謀見識短淺，用此孺子爲將！」<span class="jiazhu">以漢升爲老卒，以伯言爲孺，老與幼皆不入公之眼。</span>來使伏地告曰：「陸將軍呈書備禮：一來與君侯作賀，二來求兩家和好。幸乞笑留。」<span class="jiazhu">幣重而言甘，誘我也。</span>公拆書視之，書詞極其卑謹。<span class="jiazhu">言之大甘，其中必苦。</span>關公覽畢，仰面大笑，令左右收了禮物，發付使者回去。使者回見陸遜曰：「關公欣喜，無復有憂江東之意。」遜大喜，密遣人探得關公果然撤荊州大半兵赴樊城聽調，<span class="jiazhu">苦言藥也，甘言疾也，呂蒙之疾愈，關公之疾作也。</span>只待箭瘡痊可，便欲進兵。遜察知備細，即差人星夜報知孫權。孫權召呂蒙商議曰：「今雲長果撤荊州之兵，攻取樊城，便可設計襲取荊州。卿與吾弟孫皎同引大軍前去，何如？」孫皎字叔明，乃孫權叔父孫靜之次子也。蒙曰：「主公若以蒙可用，則獨用蒙；若以叔明可用，則獨用叔明。<span class="jiazhu">兼用則敗，專任則勝，自古而然。</span>豈不聞昔日周瑜、程普爲左右都督，事雖決於瑜，然普自以舊臣而居瑜下，頗不相睦；後因見瑜之才，方始敬服。<span class="jiazhu">照應四十回中事。</span>今蒙之才不及瑜，而叔明之親勝於普，恐未必能相濟也。」<span class="jiazhu">老成之見。</span>權大悟，遂拜呂蒙爲大都督，總制江東諸路軍馬；令孫皎在後接應糧草。蒙拜謝，點兵三萬，快船八十餘隻，選會水者扮作商人，皆穿白衣，在船上搖櫓，<span class="jiazhu">周善用此法，是小用之；呂蒙用此法，是大用之。</span>卻將精兵伏於𦩷𦪇船中。次調韓當、蔣欽、朱然、潘璋、周泰、徐盛、丁奉等七員大將，相繼而進。其餘皆隨吳侯爲合後救應。一面遣使致書曹操，令進兵以襲雲長之後。<span class="jiazhu">此處不寫曹操一邊，是省筆。</span>一面先傳報陸遜。<span class="jiazhu">此處不再寫陸遜一邊，亦是省筆。</span>然後發白衣人，駕快船往潯陽江去。晝夜趲行，直抵北岸。江邊烽火臺上守臺軍盤問時，吳人答曰：「我等皆是客商，因江中阻風，到此一避。」隨將財物送與守臺軍士。軍士信之，遂任其停泊江邊。約至二更，（舟冓）（舟鹿）中精兵齊出，將烽火臺上官軍縛倒，暗號一聲，八十餘船精兵俱起，將緊要去處墩臺之軍，盡行捉入船中，不曾走了一個。於是長驅大進，徑取荊州，無人知覺。<span class="jiazhu">趙雲、關、張襲三郡，用虛寫，今呂蒙襲荊州用實寫。</span>將至荊州，呂蒙將沿江墩臺所獲官軍，用好言撫慰，各各重賞，令賺開城門，縱火爲號。眾軍領命，呂蒙便教前導。比及半夜，到城下叫門。門吏認得是荊州之兵，開了城門。眾軍一聲喊起，就城門裏放起號火。<span class="jiazhu">前有城外之火，今有城中之火。</span>吳兵齊入，襲了荊州。呂蒙便傳令：「軍中如有妄殺一人，妄取民間一物者，定按軍法。」原任官吏，并依舊職。<span class="jiazhu">此非呂蒙好處，正是呂蒙奸處。</span>將關公家屬，另養別宅，不許閒人攪擾。<span class="jiazhu">與呂布不害玄德家小相似。</span>一面遣人申報孫權。一日大雨，蒙上馬引數騎點看四門。忽見一人取民間箸笠以蓋鎧甲，蒙喝左右執下問之，乃蒙之鄉人也。蒙曰：「汝雖係我同鄉，但吾號令已出，汝故犯之，當按軍法。」<span class="jiazhu">只欲結荊州之人也，顧不得同鄉之人。</span>其人泣告曰：「某恐雨濕官鎧，故取遮蓋，非爲私用。乞將軍念同鄉之情！」蒙曰：「吾固知汝爲覆官鎧，然終是不應取民間之物。」叱左右推下斬之。梟首傳示畢，然後收其屍首，泣而葬之。<span class="jiazhu">與曹操割發以示眾一樣奸詐。</span>自是三軍震肅。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	不一日，孫權領眾至。呂蒙出郭迎接入衙。權慰勞畢，仍命潘浚爲治中，掌荊州事。<span class="jiazhu">潘浚無用，果應王甫之言。</span>監內放出于禁，遣歸曹操。<span class="jiazhu">爲後文靈廟伏筆。</span>安民賞軍，設宴慶賀。權謂呂蒙曰：「今荊州已得，但公安傅士仁、南郡糜芳，此二處如何收復？」言未畢，忽一人出曰：「不須張弓隻箭，某憑三寸不爛之舌，說公安傅士仁來降，可乎？」眾視之，乃虞翻也。權曰：「仲翔有何良策，可使傅士仁歸降？」翻曰：「某自幼與士仁交厚；今若以利害說之，彼必歸矣。」<span class="jiazhu">與李恢說馬超仿佛相似。</span>權大喜，遂令虞翻領五百軍，徑奔公安來。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說傅士仁聽知荊州有失，急令閉城堅守。虞翻至，見城門緊閉，遂寫書拴於箭上，射入城中。軍士拾得，獻與傅士仁。士仁拆書視之，乃招降之意。覽畢，想起關公去日恨吾之意，不如早降。<span class="jiazhu">照應七十三回中事。</span>即令大開城門，請虞翻入城。二人禮畢，各訴舊情。翻說吳侯寬洪大度，禮賢下土；士仁大喜，即同虞翻齎印綬來荊州投降。孫權大悅，仍令去守公安。<span class="jiazhu">未識此時劉璋在公安作何行徑。今玄德取益州於劉璋，而荊州又爲人所奪，得無報反之道有然耶？爲之一歎。</span>呂蒙密謂權曰：「今雲長未獲，留士仁於公安，久必有變；不若使往南郡招糜芳歸降。」<span class="jiazhu">招糜芳即用傳士仁，殊不費力。</span>權乃召傅士仁謂曰：「糜芳與卿交厚，卿可招來歸降，孤自當有重賞。」傅士仁慨然領諾，遂引十餘騎，徑投南郡招安糜芳。正是：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	今日公安無守志，從前王甫是良言。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	未知此去如何，且看下文分解。
</p>
</div></body></html>