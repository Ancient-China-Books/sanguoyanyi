<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一回　宴桃園豪傑三結義　斬黃巾英雄首立功</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu4">
	第一回　宴桃園豪傑三結義
	斬黃巾英雄首立功
</h1></div>
<p class="em2" id="p0"><a class="gg-link" href="#p0" onclick="return changeColor(this);"></a>
	詞曰：
</p>
<p class="margin2" id="p1"><a class="gg-link" href="#p1" onclick="return changeColor(this);"></a>
	滾滾長江東逝水，浪花淘盡英雄。是非成敗轉頭空。青山依舊在，幾度夕陽紅。
</p>
<p class="margin2" id="p2"><a class="gg-link" href="#p2" onclick="return changeColor(this);"></a>白髮漁樵江渚上，慣看秋月春風。一壺濁酒喜相逢。古今多少事，都付笑談中。<span class="jiazhu">以詞起，以詩結。</span>
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	——調寄<span class="shu-ming">臨江仙</span>。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	人謂魏得天時、吳得地利、蜀得人和，乃三大國將興，先有天公、地公、人公三小寇以引之。亦如劉季將爲天子，有吳廣、陳涉以先之；劉秀爲天子，有赤眉、銅馬以引之。以三寇引出三國，是全部中賓主；以張角兄弟三人引出桃園兄弟三人，此又一回中賓主。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	今人結盟，必拜關帝；不知桃園當日，又拜何神？可見盟者，盟諸心，非盟諸神也。今人好通譜，往往非族認族；試觀桃園三義，各自一姓，可見兄弟之約，取同心同德，不取同姓同宗也。若不信心而信神，不論德而論姓，則神道設教，莫如張角三人，同氣連枝，亦莫如張角三人矣。而彼三人者，其視桃園爲何如耶！
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	齊東絕倒之語，偏足煽惑愚人，如「蒼天已死，黃天當立」是已。且安知南華老仙天書三卷，非張角謬言之而眾人妄信之乎！愚以爲裹黃巾、稱黃天，由前而觀，則黃門用事之應；由後而觀，則黃初改元之兆也。
</p>
<p class="jiazhu" id="p7"><a class="gg-link" href="#p7" onclick="return changeColor(this);"></a>
	百忙中忽入劉、曹二小傳，一則自幼便大<span class="jiaozhusup" href="javascript:;">東里山人按：「大」疑爲「孝」字之誤，下文夾注中有「玄德孝其母，曹瞞欺其父、叔，正邪便判」，曹操欺其父叔，即是「自幼便奸」，正與玄德之孝对舉。
	</span>，一則自幼便奸；一則中山靖王之後，一則中常侍之養孫，低昂已判矣。後人猶有以魏爲正統，而書「蜀兵入寇」者，何哉？
</p>
<p class="jiazhu" id="p8"><a class="gg-link" href="#p8" onclick="return changeColor(this);"></a>
	許劭曰：「治世能臣，亂世奸雄」，此時豈治世耶？劭意在後一語，操喜亦喜在後一語。喜得惡，喜得險，喜得直，喜得無禮，喜得不平常，喜得不懷好意。只此一喜，使是奸雄本色。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	話說天下大勢，分久必合，合久必分。周末七國分爭，併入於秦。及秦滅之後，楚、漢分爭，又併入於漢；漢朝自高祖斬白蛇而起義，一統天下，後來光武中興，傳至獻帝，遂分爲三國。推其致亂之由，殆始於桓、靈二帝。<span class="jiazhu"><span class="shu-ming">出師表</span>曰：「嘆息痛恨於桓、靈。」故從桓、靈說起。桓、靈不用十常侍，則東漢可以不爲三國。劉禪不用黃皓，則蜀漢可以不爲晉國。此一部大書，前後應照起。</span>桓帝禁錮善類，崇信宦官。及桓帝崩，靈帝即位，大將軍竇武、太傅陳蕃共相輔佐。時有宦官曹節等弄權，竇武、陳蕃謀誅之，機事不密，反爲所害，中涓自此愈橫。<span class="jiazhu">將說何進，先以陳、竇二人作引。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	建寧二年四月望日，帝禦溫德殿。方升座，殿角狂風驟起。只見一條大青蛇，從梁上飛將下來，蟠於椅上。<span class="jiazhu">白蛇斬而漢興，青蛇見而漢危。青蛇、白蛇，遙遙相對。○「惟虺惟蛇，女子之祥。」寺人正與女子一類也，故有此兆。</span>帝驚倒，左右急救入宮，百官俱奔避。須臾，蛇不見了。忽然大雷大雨，加以冰雹，落到半夜方止，壞卻房屋無數。建寧四年二月，洛陽地震。又海水泛溢，沿海居民，盡被大浪捲入海中。<span class="jiazhu">水將滅火。</span>光和元年，雌雞化雄。<span class="jiazhu">此兆尤切中宦官。以男子而淨身，則雄化爲雌矣，以閹人而干政，則雌又化爲雄也。</span>六月朔，黑氣十餘丈，飛入溫德殿中。秋七月，有虹見於玉堂。五原山岸，盡皆崩裂。種種不祥，非止一端。<span class="jiazhu">先說災異，引起盜賊。</span>帝下詔問群臣以災異之由。議郎蔡邕上疏，以爲霓墮、雞化，乃婦寺干政之所致，言頗切直。<span class="jiazhu">首卷書以蔡邕起，以董卓結，蓋邕固一代文人也，使不失身董卓，則<span class="shu-ming">三國志</span>當成於蔡邕之手，豈成於陳壽之手哉？</span>帝覽奏嘆息，因起更衣。曹節在後竊視，悉宣告左右；遂以他事陷邕於罪，放歸田里。後張讓、趙忠、封諝、段珪、曹節、侯覽、蹇碩、程曠、夏惲、郭勝十人朋比爲奸，號爲「十常侍」。帝尊信張讓，呼爲「阿父」。<span class="jiazhu">有此張父，自然生出張角等兄弟三人來。</span>朝政日非，以致天下人心思亂，盜賊蜂起。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	時鉅鹿郡有兄弟三人，<span class="jiazhu">以此兄弟三人，引出桃園兄弟三人來。</span>一名張角，一名張寶，一名張梁。那張角本是個不第秀才，<span class="jiazhu">脫儒冠而裹黃巾，負卻秀才名色。</span>因入山采藥，遇一老人，碧眼童顏，手執藜杖，喚角至一洞中，以天書三卷授之，曰：「此名<span class="shu-ming">太平要術</span>，汝得之當代天宣化，普救世人；若萌異心，必獲惡報。」<span class="jiazhu">若無此句，人不肯信。</span>角拜問姓名。老人曰：「吾乃南華老仙也。」言訖，化陣清風而去。<span class="jiazhu">此事誰見來？張角是自言之，而人遂信之，正與篝火狐嗚一般伎倆。</span>角得此書，曉夜攻習，能呼風喚雨，號爲「太平道人」。<span class="jiazhu">稱謂絕奇。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>中平元年正月內，疫氣流行，張角散施符水，爲人治病，自稱「大賢良師」。<span class="jiazhu">名號愈出愈奇。</span>角有徒弟五百餘人，雲遊四方，皆能書符念咒。次後徒眾日多，角乃立三十六方，大方萬餘人，小方六七千，各立渠帥，稱爲將軍。<span class="jiazhu">書符念咒，只好遣鬼爲將，奈何以人爲將乎！稱「道人」，稱「師」，又稱「將軍」，名號愈出愈奇。</span>訛言：「蒼天已死，黃天當立。」<span class="jiazhu">造語不通之極。如此秀才，宜其不第也。○漢將興，有赤帝、白帝之奇讖；漢將亡，有蒼天、黃天之妖言。赤、白、蒼、黃，二帝二天，正遙遙相映。</span>又云：「歲在甲子，天下大吉。」令人各以白土書「甲子」二字於家中大門上。青、幽、徐、冀、荊、揚、兗、豫八州之人，家家侍奉大賢良師張角名字。<span class="jiazhu">天子既呼張讓爲父，天下又安得不奉角爲師。</span>角遣其黨馬元義，暗齎金帛，結交中涓封諝，以爲內應。<span class="jiazhu">外寇必結連內寇。</span>角與二弟商議曰：「至難得者，民心也。今民心已順，若不乘勢取天下，誠爲可惜！」遂一面私造黃旗，約期舉事；一面使弟子唐州馳書報封諝。唐周乃徑赴省中告變。<span class="jiazhu">中涓反作奸細，奸細反作首人，可見內寇更惡於外寇。</span>帝召大將軍何進<span class="jiazhu">引出何進。</span>調兵擒馬元義，斬之；次收封諝等一干人下獄。<span class="jiazhu">何不便殺？</span>張角聞知事露，星夜舉兵，自稱「天公將軍」，張寶稱「地公將軍」，張梁稱「人公將軍」，<span class="jiazhu">隱然鼎足，爲三國引子。</span>申言於眾曰：「今漢運將終，大聖人出。汝等皆宜順天從正，以樂太平。」四方百姓，裹黃巾從張角反者四五十萬。<span class="jiazhu">本黃天而裹黃巾，煞是好笑。</span>賊勢浩大，官軍望風而靡。何進奏帝火速降詔，令各處備禦，討賊立功。一面遣中郎將盧植、皇甫嵩、朱雋，各引精兵、分三路討之。<span class="jiazhu">好。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	且說張角一軍，前犯幽州界分。幽州太守劉焉，<span class="jiazhu">一個姓劉的，引出一個姓劉的出來。</span>乃江夏竟陵人氏，漢魯恭王之後也。<span class="jiazhu">魯恭王之後，引出中山靖王之後來。</span>當時聞得賊兵將至，召校尉鄒靖計議。靖曰：「賊兵眾，我兵寡，明公宜作速招軍應敵。」劉焉然其說，隨即出榜招募義兵。榜文行到涿縣，引出涿縣中一個英雄。<span class="jiazhu">方入此卷正文。先是一個英雄。</span>那人不甚好讀書，<span class="jiazhu">便於不第秀才不同。</span>性寬和，寡言語，喜怒不形於色。素有大志，專好結交天下豪傑。生得身長八尺，兩耳垂肩，雙手過膝，目能自顧其耳，面如冠玉，唇若塗脂，中山靖王劉勝之後，漢景帝閣下玄孫，<span class="jiazhu">可知蜀漢是正統。</span>姓劉名備，字玄德。昔劉勝之子劉貞，漢武時封涿鹿亭侯，後坐酎金，失侯，<span class="jiazhu">漢武時宗廟祭禮，命宗藩俱獻金助祭。金色有不佳者，輒削其封。</span>因此遺這一枝在涿縣。玄德祖劉雄，父劉弘。弘曾舉孝廉，亦嘗作吏，早喪。玄德幼孤，事母至孝。<span class="jiazhu">然則昭烈之事母，勝於高宗之事父矣。</span>家貧，販屨織席爲業。<span class="jiazhu">漢武用主父偃計，削弱宗藩，以致光武起於田間，昭烈起於織席，可勝歎哉。</span>家住本縣樓桑村。其家之東南，有一大桑樹，高五丈餘，遙望之重重如車蓋。相者云：「此家必出貴人。」<span class="jiazhu">只爲此一株桑，遂使南陽八百株桑不能獨樂其樂。</span>玄德幼時，與鄉中小兒戲於樹下，曰：「我爲天子，當乘此車蓋。」<span class="jiazhu">漢高微時，見始皇帝從曰：「丈夫不當如是耶？」正與此合。</span>叔父劉元起奇其言，曰：「此兒非常人也！」因見玄德家貧，常資給之。<span class="jiazhu">好叔父。</span>年十五歲，母使遊學，嘗師事鄭玄、盧植，與公孫瓚等爲友。<span class="jiazhu">以上是玄德一篇小傳。</span>及劉焉放榜招軍時，玄德年已二十八歲矣。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	當日見了榜文，慨然長嘆。<span class="jiazhu">此一歎，歎出無數大事來。</span>隨後一人厲聲言曰：「大丈夫不與國家出力，何故長嘆？」<span class="jiazhu">陡然而來。</span>玄德回視其人，身長八尺，豹頭環眼，燕頷虎鬚，聲若巨雷，勢如奔馬。<span class="jiazhu">又引出一個英雄。</span>玄德見他形貌異常，問其姓名。其人曰：「某姓張，名飛，字翼德。世居涿郡，頗有莊田。賣酒屠豬，專好結交天下豪傑。<span class="jiazhu">與玄德有同好。</span>恰纔見公看榜而歎，故此相問。」玄德曰：「我本漢室宗親，姓劉，名備。今聞黃巾倡亂，有志欲破賊安民，恨力不能，故長嘆耳。」飛曰：「吾頗有資財，當招募鄉勇，與公同舉大事，如何？」<span class="jiazhu">畢竟有資財者易於舉大事。</span>玄德甚喜，遂與同入村店中飲酒。正飲間，見一大漢，推著一輛車子，到店門首歇了，入店坐下便喚酒保：「快斟酒來吃，我待趕入城去投軍！」<span class="jiazhu">陡然而來。</span>玄德看其人：身長九尺，髯長二尺；面如重棗，唇若塗脂；丹鳳眼，臥蠶眉，相貌堂堂，威風凜凜。<span class="jiazhu">又引出一個英雄。○寫玄德先遇張公，次遇關公，敘法參差有致。</span>玄德就邀他同坐，叩其姓名。其人曰：「吾姓關，名羽，字壽長，後改雲長，河東解良人也。因本處勢豪倚勢淩人，被吾殺了，<span class="jiazhu">頗與張翼德同性。</span>逃難江湖，五六年矣。今聞此處招軍破賊，特來應募。」玄德遂以己志告之，雲長大喜。同到張飛莊上，共議大事。飛曰：「我莊後有一桃園，花開正盛；明日當於園中祭告天地，我三人結爲兄弟，協力同心，然後可圖大事。」<span class="jiazhu">黃巾賊有三個姓張的弟兄，不如張翼德結兩個不姓張的弟兄較勝萬倍。但論兄弟不兄弟，何論姓張不姓張哉！</span>玄德、雲長齊聲應曰：「如此甚好。」
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	次日，於桃園中備下烏牛白馬祭禮等項。三人焚香再拜而說誓曰：「念劉備、關羽、張飛，雖然異姓，既結爲兄弟，則同心協力，救困扶危；上報國家，下安黎庶。不求同年同月同日生，只願同年同月同日死。<span class="jiazhu">千古盟書，第一奇語。</span>皇天后土，實鑒此心，背義忘恩，天人共戮！」誓畢，拜玄德爲兄，關羽次之，張飛爲弟。祭罷天地，復宰牛設酒，聚鄉中勇士，得三百餘人，就桃園中痛飲一醉。<span class="jiazhu">如此勝舉，值得一醉。</span>來日，收拾軍器，但恨無馬匹可乘。正思慮間，人報有兩個客人，引一夥伴當，趕一群馬，投莊上來。<span class="jiazhu">來得湊巧。</span>玄德曰：「此天佑我也！」三人出莊迎接。原來二客乃中山大商：一名張世平，一名蘇雙，每年往北販馬，近因寇發而回。玄德請二人到莊，置酒管待，訴說欲討賊安民之意。二客大喜，願將良馬五十匹相送；又贈金銀五百兩，鑌鐵一千斤，以資器用。<span class="jiazhu">大是佳客。</span>玄德謝別二客，便命良匠打造雙股劍。雲長造青龍偃月刀，<span class="jiazhu">刀名奇。</span>又名「冷豔鋸」，<span class="jiazhu">更新奇。</span>重八十二斤。張飛造丈八點鋼矛。各置全身鎧甲。共聚鄉勇五百餘人，來見鄒靖。鄒靖引見太守劉焉。三人參見畢，各通姓名。玄德說起宗派，劉焉大喜，遂認玄德爲姪。<span class="jiazhu">方作關、張之兄，又作劉焉之姪。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	不數日，人報黃巾賊將程遠志統兵五萬來犯涿郡。劉焉令鄒靖引玄德等三人，統兵五百，前去破敵。<span class="jiazhu">看他以五百敵其五萬。</span>玄德等欣然領軍前進，直至大興山下，與賊相見。賊眾皆披髮，以黃巾抹額。當下兩軍相對，玄德出馬，左有雲長，右有翼德，揚鞭大罵：「反國逆賊，何不早降！」程遠志大怒，遣副將鄧茂出戰。張飛挺丈八蛇矛直出，手起處，刺中鄧茂心窩，翻身落馬。<span class="jiazhu">極寫翼德。</span>程遠志見折了鄧茂，拍馬舞刀，直取張飛；雲長舞動大刀，縱馬飛迎。程遠志見了，早吃一驚，措手不及，被雲長刀起處揮爲兩段。<span class="jiazhu">極寫雲長。龍刀、蛇矛，初發利市。</span>後人有詩贊二人曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	英雄落穎在今朝，一試矛兮一試刀。<br/>
	初出便將威力展，三分好把姓名標。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	眾賊見程遠志被斬，皆倒戈而走。玄德揮軍追趕，投降者不計其數，大勝而回。劉焉親自迎接，賞勞軍士。次日，接得青州太守龔景牒文，言黃巾賊圍城將陷，乞賜救援。劉焉與玄德商議。玄德曰：「備願往救之。」<span class="jiazhu">壯甚。</span>劉焉令鄒靖將兵五千，同玄德、關、張，投青州來。賊眾見救軍至，分兵混戰。玄德兵寡，不勝，退三十里下寨。<span class="jiazhu">前以五百而大勝，此以五千而小卻，寫得變幻。若每戰必寫獲捷，便不成文字矣。</span>玄德謂關、張曰：「賊眾我寡，必出奇兵方可取勝。」乃分關公引一千軍，伏山左，張飛引一千軍，伏山右：鳴金爲號，齊出接應。<span class="jiazhu">先寫關、張斬將，次寫玄德運籌，敘法亦參差有致。</span>次日，玄德與鄒靖引軍鼓噪而進。賊眾迎戰，玄德引軍便退。賊眾乘勢追趕，方過山嶺，玄德軍中一齊鳴金，左、右兩軍齊出，玄德麾軍，回身復殺。三路夾攻，賊眾大潰。<span class="jiazhu">極寫玄德。</span>直趕至青州城下，太守龔景，亦率民兵出城助戰。<span class="jiazhu">帶寫青州戍兵一句好。</span>賊勢大敗，剿戮極多，遂解青州之圍。後人有詩贊玄德曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	運籌決算有神功，二虎還須遜一龍。<br/>
	初出便能垂偉績，自應分鼎在孤窮。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	龔景犒軍畢，鄒靖欲回。玄德曰：「近聞中郎將盧植，與賊首張角戰於廣宗，備昔曾師事盧植，欲往助之。」<span class="jiazhu">壯甚，義甚。</span>於是鄒靖引軍自回，玄德與關、張引本部五百人投廣宗來。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	至盧植軍中，入帳施禮，具道來意。盧植大喜，留在帳前聽調。時張角賊眾十五萬，植兵五萬，相拒於廣宗，未見勝負。植謂玄德曰：「我今圍賊在此，賊弟張梁、張寶在潁川，與皇甫嵩、朱雋對壘。汝可引本部人馬，我更助汝一千官軍，前去潁川打探消息，約期剿捕。」玄德領命，引軍星夜投潁川來。<span class="jiazhu">本來要助盧植，卻使轉助皇甫嵩、朱雋，敘法變幻。</span>時皇甫嵩、朱雋領軍拒賊，賊戰不利，退入長社，依草結營。嵩與雋計曰：「賊依草結營，當用火攻之。」遂令軍士每人束草一把，暗地埋伏。其夜大風忽起，<span class="jiazhu">正與「呼風喚雨」相映作趣。</span>二更以後，一齊縱火，嵩與雋各引兵攻擊賊寨，火焰張天，賊眾驚慌，馬不及鞍，人不及甲，四散奔走。殺到天明，張梁、張寶引敗殘軍士奪路而走。忽見一彪軍馬盡打紅旗，當頭來到，截住去路。<span class="jiazhu">讀至此，必謂是玄德、關、張來矣，不意竟不是。奇絕。</span>爲首閃出一將，身長七尺，細眼長髯，官拜騎都尉，沛國譙郡人也：姓曹，名操，字孟德。<span class="jiazhu">忽然飛來。</span>操父曹嵩，本姓夏侯氏，因爲中常侍曹騰之養子，故冒姓曹。曹嵩生操，小字阿瞞，一名吉利。<span class="jiazhu">曹操世系如此，豈得與靖王後裔、景帝玄孫同日論哉！</span>操幼時，好遊獵，喜歌舞，有權謀，多機變。操有叔父，見操遊蕩無度，嘗怒之，<span class="jiazhu">玄德之叔父奇其姪，曹操之叔父怒其姪：都是好叔父。</span>言於曹嵩，嵩責操。操忽心生一計，見叔父來，詐倒於地，作中風之狀。叔父驚告嵩，嵩急視之。操故無恙。嵩曰：「叔言汝中風，今已愈乎？」操曰：「兒自來無此病；因失愛於叔父，故見罔耳。」<span class="jiazhu">欺其父、欺其叔，他日安得不欺其君乎？○玄德孝其母，曹瞞欺其父、叔，正邪便判。</span>嵩信其言。後叔父但言操過，嵩并不聽。因此，操得恣意放蕩。時人有橋玄者，謂操曰：「天下將亂，非命世之才不能濟。能安之者，其在君乎？」南陽何顒見操，言：「漢室將亡，安天下者必此人也。」<span class="jiazhu">二人皆不識曹操，曹操聞之亦不喜。</span>汝南許劭，有知人之名。操往見之，問曰：「我何如人？」劭不答。又問，劭曰：「子治世之能臣，亂世之奸雄也。」<span class="jiazhu">二語定評。</span>操聞言大喜。<span class="jiazhu">稱之爲奸雄而大喜，大喜便是真正奸雄。</span>年二十，舉孝廉，爲郎，除洛陽北部尉。初到任，即設五色棒十餘條於縣之四門，有犯禁者，不避豪貴，皆責之。中常侍蹇碩之叔，提刀夜行，操巡夜拿住，就棒責之。由是內外莫敢犯者，威名頗震。後爲頓丘令。<span class="jiazhu">百忙中夾敘曹操一篇小傳，奇。</span>因黃巾起，拜爲騎都尉，引馬步軍五千，前來潁川助戰。正值張梁、張寶敗走，曹操攔住，大殺一陣，斬首萬餘級，奪得旗幡、金鼓、馬匹極多。張梁、張寶死戰得脫。操見過皇甫嵩、朱雋，隨即引兵追襲張梁、張寶去了。<span class="jiazhu">寫曹操忽然飛來，忽然飛去，奇絕。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	卻說玄德引關、張來潁川，聽得喊殺之聲，又望見火光燭天。急引兵來時，賊已敗散。玄德見皇甫嵩、朱雋，具道盧植之意。嵩曰：「張梁、張寶勢窮力乏，必投廣宗去依張角。玄德可即星夜往助。」玄德領命，遂引兵復回。<span class="jiazhu">盧植遣助皇甫嵩、朱雋，皇甫嵩、朱雋又遣助盧植，敘法變幻。</span>到得半路，只見一簇軍馬，護送一輛檻車；車中之囚，乃盧植也。<span class="jiazhu">更極變幻。</span>玄德大驚，滾鞍下馬，問其緣故。植曰：「我圍張角，將次可破；因角用妖術，未能即勝。<span class="jiazhu">張角妖術，在盧植口中虛敘一句，好。</span>朝廷差黃門左豐前來體探，問我索取賄賂。我答曰：『軍糧尚缺，安有餘錢奉承天使？』左豐挾恨，回奏朝廷，說我高壘不戰，惰慢軍心。因此朝廷震怒，遣中郎將董卓來代將我兵，<span class="jiazhu">先伏一筆。</span>取我回京問罪。」張飛聽罷大怒，要斬護送軍人，以救盧植。<span class="jiazhu">的是快人。</span>玄德急止之曰：「朝廷自有公論，汝豈可造次？」軍士簇擁盧植去了。關公曰：「盧中郎已被逮，別人領兵，我等去無所依，不如且回涿郡。」玄德從其言，遂引軍北行。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	行無二日，忽聞山後喊聲大震。玄德引關、張縱馬上高岡望之，見漢軍大敗，後面漫山塞野，黃巾蓋地而來，旗上大書「天公將軍」。<span class="jiazhu">真是意外出奇。</span>玄德曰：「此張角也！可速戰！」<span class="jiazhu">玄德兩番往來，本要助戰，卻都未戰；今引兵欲回，本不想戰，卻反得一戰：敘法俱變。</span>三人飛馬引軍而出。張角正殺敗董卓，乘勢趕來，忽遇三人衝殺，角軍大亂，敗走五十餘里。三人救了董卓回寨。<span class="jiazhu">本要助盧植，卻反救了董卓，變幻。○此回本敘劉、關、張，中間卻夾敘曹操，末後又帶出董卓，奇絕。</span>卓問三人現居何職，玄德曰：「白身。」卓甚輕之，不爲禮。<span class="jiazhu">可笑，可惡。</span>玄德出，張飛大怒曰：「我等親赴血戰，救了這廝，他卻如此無禮。若不殺之，難消我氣！」便要提刀入帳，來殺董卓。<span class="jiazhu">見盧植受屈便要救，見董卓無禮便要殺，略無一毫算計。寫張翼德，真是當時第一快人。</span>正是：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	人情勢利古猶今，誰識英雄是白身？<br/>
	安得快人如翼德，盡誅世上負心人！
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	畢竟董卓性命如何？且聽下文分解。
</p><hr/>
</div></body></html>