<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百回　漢兵劫寨破曹真　武侯鬭陣辱仲達</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu5">
	第一百回　漢兵劫寨破曹真
	武侯鬥陣辱仲達
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	將寫武侯與仲達決雌雄，先見仲達與子丹決雌雄；其以面塗紅粉、身服女衣爲賭，此以贏者爲雄、輸者爲雌也。然以仲達、子丹相較，則子丹是女，仲達是男；若以武侯、仲達相較，則又武侯是男，仲達是女。觀後文巾幗之受，其不異於面塗紅粉身服女衣者幾希矣。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	武侯氣王朗，只是一氣；氣曹真，不止是一氣。姜維詐降，一氣也；王雙被斬，二氣也；秦良死而寨又劫，三氣也。與三氣周瑜之事殆相仿佛矣。然周瑜未死之前，有兩句歌謠，一封書劄；周瑜既死之後，又有一篇祭文。獨至曹真，而片紙之中，一番教訓，一番嘲笑，一番哀憐，直將歌謠、書劄、祭文合成一幅，尤令見者解頤。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	甚矣，爲將之不可不嚴也！武侯斬陳式而不斬魏延，憐其勇耳。若縱苟安而反爲其所譖，則寬之過也。且陳式未歸之時，恐其降魏，而使鄧芝撫之；魏延將反之日，預知其背漢，而使馬岱防之；獨至苟安，而武侯慮不及此，又似失之於疏矣。雖然，此天之不欲興漢，豈武侯之咎歟？
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	我以此計中人，而人亦以此計中我。如武侯曾以反間之計退仲達，而仲達亦以反間之計退武侯是也。雖然，物必先腐也，而後蟲生之。仲達雖智，豈能間英明之主哉？苟安不能愚後主，而宦官得以愚後主，又非宦官足以愚後主，而後主實受愚於宦官。昭烈所爲嘆息痛恨於桓、靈者，而其父恨焉，其子蹈焉，悲夫！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	三出祁山之師，爲武侯之病而去，此仲達不知其去者也。四出祁山之師，爲苟安之譖而去，此仲達先知其必去者也。不知其去，則其去也易；知其必去，則其去也難。而武侯卒不難於去者，則減兵添灶之計得也。孫臏以減灶誘敵之追，武侯又以增灶遏敵之追，是得孫臏之意而變化之。可見讀古書者，讀此句必是此句，便是不能讀；用古事者，用此法必是此法，便是不能用。觀於武侯，可以悟矣。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	卻說眾將聞孔明不追魏兵，俱入帳告曰：「魏兵苦雨，不能屯紮，因此回去。正好乘勢追之，丞相如何不追？」孔明曰：「司馬懿善能用兵，今軍退必有埋伏。吾若追之，正中其計。<span class="jiazhu">不犯他人失著。</span>不如縱他遠去，吾卻分兵徑出斜谷，而取祁山，使魏人不堤防也。」<span class="jiazhu">此之謂攻其無備。</span>眾將曰：「取長安之地，別有路途，丞相只取祁山，何也？」<span class="jiazhu">吾亦欲問之。</span>孔明曰：「祁山乃長安之首也，隴西諸郡倘有兵來，必經由此地；更兼前臨渭濱，後靠斜谷，左出右入，可以伏兵，乃用武之地。吾故欲先取此，得地利也。」<span class="jiazhu">前卷是仰察天文，後卷是俯察地理。</span>眾將皆拜服。孔明令魏延、張嶷、杜瓊、陳式出箕谷，馬岱、王平、張翼、馬忠出斜谷，俱會於祁山。調撥已定，孔明自提大軍，令關興、廖化爲先鋒，隨後進發。<span class="jiazhu">以上按下武侯一邊，以下再敘真、懿一邊。</span>
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說曹真、司馬懿二人在後監督軍馬，令一軍往陳倉古道探視，回報說蜀兵不來。又行旬日，後面伏兵皆回，說蜀兵全無音耗。真曰：「連綿秋雨，棧道斷絕，蜀人豈知吾等退兵耶？」<span class="jiazhu">寫曹真之愚，以襯司馬之智。</span>懿曰：「蜀兵隨後出矣。」<span class="jiazhu">誠如公言。</span>真曰：「何以知之？」懿曰：「連日晴明，蜀兵不趕，料吾有伏兵也，故縱吾兵遠去；待我兵過盡，他卻奪祁山矣。」<span class="jiazhu">誠如公言。</span>曹真不信。懿曰：「子丹如何不信？吾料孔明必從兩谷而來。吾與子丹各守一谷口，十日爲期。若無蜀兵來，我面塗紅粉，身穿女衣，來營中伏罪。」此等賭法甚奇。<span class="jiazhu">贏的是男子，輸的是婦人。但恐今日天下婦人，偏要贏著男子也。○面塗紅粉早與後文張虎、樂琳相映，身穿女衣早與後文受巾幗相映。</span>真曰：「若有蜀兵來，我願將天子所賜玉帶一條、禦馬一匹與你。」<span class="jiazhu">以天子所賜爲賭，孰知後來卻把一個天子輸與他家。</span>即兵分兩路：真引兵屯於祁山之西斜谷口，懿引軍屯於祁山之東箕谷口。各下寨已畢。懿先引一枝兵伏於山谷中，其餘軍馬各於要路安營。懿更換衣妝，雜在眾軍之內，<span class="jiazhu">賭輸了要換婦人妝來，今不曾輸，先著小卒衣裳。</span>遍觀各營。忽到一營，有一偏將仰天而怨曰：「大雨淋了許多時，不肯回去；今又在這裏頓住，強要賭賽，卻不苦了官軍！」<span class="jiazhu">賭賽原是一時高興。</span>懿聞言，歸寨升帳，聚眾將皆到帳下，挨出那將來。懿叱之曰：「朝廷養軍千日，用在一時。汝安敢口出怨言以慢軍心！」其人不招。懿叫出同伴之人對證，那將不能抵賴。懿曰：「吾非賭賽；欲勝蜀兵，<span class="jiazhu">勝曹真便是取笑，勝蜀兵便是正經。</span>令汝各人有功回朝。汝乃妄出怨言，自取罪戾！」喝令武士推出斬之。<span class="jiazhu">取笑弄出認真來。</span>須臾，獻首帳下。眾將悚然。懿曰：「汝等諸將，皆要盡心已防蜀兵；聽吾中軍炮響，四面皆進。」眾將受命而退。<span class="jiazhu">以上按下真、懿一邊，以下再敘武侯一邊。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說魏延、張嶷、陳式、杜瓊四將，引二萬兵取箕谷而進。正行之間，忽報參謀鄧芝到來。四將問其故，芝曰：「丞相有令：如出箕谷，堤防魏兵埋伏，不可輕進。」<span class="jiazhu">司馬懿之料武侯，又爲武侯所料。</span>陳式曰：「丞相用兵何多疑耶？吾料魏兵連遭大雨，衣甲皆毀，必然急歸，安得又有埋伏？今吾兵倍道而進，可獲大勝，如何又教休進？」芝曰：「丞相計無不中，謀無不成，汝安敢違命？」式笑曰：「丞相若果多謀，不致街亭之失！」<span class="jiazhu">照應九十五回中事。</span>魏延想起孔明向日不聽其計，亦笑曰：「丞相若聽吾言，徑出子午谷，此時休說長安，連洛陽皆得矣！<span class="jiazhu">照應九十二回中語。</span>今執定要出祁山，有何益耶？既令進兵，今又教休進，何其號令不明。」陳式曰：「吾自有五千兵，徑出箕谷，先到祁山下寨，看丞相羞也不羞！」芝再三阻當，式只不聽，逕自引五千兵出箕谷去了。<span class="jiazhu">司馬懿部下一末將不服，武侯部下一大將不服，正是相對。○陳式又是一個馬謖。</span>鄧芝只得飛報孔明。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說陳式引兵行不數里，忽聽的一聲炮響，四面伏兵皆出。式急退時，魏兵塞滿谷口，圍得鐵桶相似。式左沖右突，不能得脫。忽聞喊聲大震，一彪軍殺入，乃是魏延，救了陳式，回到谷中，五千兵只剩得四五百帶傷人馬。<span class="jiazhu">此時陳將軍羞也不羞？</span>背後魏兵趕來，卻得杜瓊、張嶷引兵接應，魏兵方退。陳、魏兩人方信孔明先見如神，懊悔不及。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	且說鄧芝回見孔明，言魏延、陳式如此無禮。孔明笑曰：「魏延素有反相，吾知彼常有不平之意，因憐其勇而用之。久後必生患害。」<span class="jiazhu">早爲一百五回伏筆。</span>正言間，忽流星馬報到，說陳式折了四千餘人，止有四五百帶傷人馬屯在谷中，孔明令鄧芝再來箕谷撫慰陳式，防其生變。<span class="jiazhu">周密之至。</span>一面喚馬岱、王平吩咐曰：「斜谷若有魏兵把守，汝二人引本部軍越山嶺，夜行晝伏，速出祁山之左，舉火爲號。」又喚馬忠、張翼吩咐曰：「汝等亦從山僻小路，晝伏夜行，徑出祁山之右，舉火爲號。與馬岱、王平會合，共劫曹真營寨。<span class="jiazhu">前番調撥此四人爲一路，今又分作兩路。</span>吾自從谷中三面攻之，魏兵可破也。」四人領命分頭引兵去了。孔明又喚關興、廖化吩咐曰如此如此，<span class="jiazhu">前兩路敘明所授之計，此一路不敘明所授之計，待後文始見，是換筆。</span>二人受了密計，引兵而去。孔明自領精兵倍道而行。正行間，又喚吳班、吳懿授與密計，<span class="jiazhu">又不敘明所授何計，又留在末後分明，亦是換筆。</span>亦引兵先行。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說曹真心中不信蜀兵來，以此怠慢，縱令軍士歇息，只等十日無事，要羞司馬懿。不覺守了七日，<span class="jiazhu">再放過三日，便要贏他花面矣。</span>忽有人報說谷中有些小蜀兵出來。真令副將秦良引五千兵哨探，不許縱令蜀軍近界。<span class="jiazhu">圖欲瞞過司馬懿也。曹真之意只以賭賽爲重，不以國事爲重。</span>秦良領命，引兵剛到谷中，哨見蜀兵退去。良急引兵趕來，行到五六十里，不見蜀兵，<span class="jiazhu">此乃孔明所授密計也。</span>心下疑惑，教軍士下馬歇息。忽哨馬報說：「前面有蜀兵埋伏。」良上馬看時，只見山中塵土大起，急令軍士堤防。不一時，四壁廂喊聲大震，前面吳班、吳懿以兵殺出，<span class="jiazhu">末後吩咐的最先出現。</span>背後關興、廖化引兵殺來。<span class="jiazhu">第三起吩咐的出現在第二。</span>左右是山，皆無路走，山上蜀兵大叫：「下馬投降者免死！」<span class="jiazhu">不盡殺之，而欲降之，計畫已定。</span>魏軍大半多降。秦良死戰，被廖化一刀斬於馬下。<span class="jiazhu">今番卻瞞不過司馬懿也。</span>孔明把降卒拘於後軍，卻將魏兵衣甲與蜀軍五千人穿了，扮作魏兵，<span class="jiazhu">不見男子扮女子，先見蜀兵扮魏兵。</span>令關興、廖化、吳班、吳懿四將引著，<span class="jiazhu">此四人重複調撥。</span>徑奔曹真寨來。先令報馬入寨說：「只有些小蜀兵，盡趕去了。」<span class="jiazhu">妙，正合他不許近界之意。</span>真大喜。忽報司馬都督差心腹人至。真喚入問之。其人告曰：「今都督用埋伏計，殺蜀兵四千餘人。<span class="jiazhu">與陳式所折正好相當，武侯正了本矣。</span>司馬都督致意將軍，教休將賭寨爲念，務要用心堤備。」<span class="jiazhu">夾敘此一段，筆法妙甚。</span>真曰：「吾這裏并無一個蜀兵。」<span class="jiazhu">還要強嘴。</span>遂打發來人回去。忽又報秦良引兵回來了，真自出帳迎之。比及到寨，人報前後兩處火起。真急回寨後看時，關興、廖化、吳班、吳懿四將，指麾蜀軍就營前殺將進來；<span class="jiazhu">重複調撥的，於此再出現。</span>馬岱、王平從後面殺來；馬忠、張翼亦引兵殺到。<span class="jiazhu">第一番調撥與第二番調撥的，卻於末後出現。</span>魏兵措手不及，各自逃生。眾將保曹真望東而走，背後蜀兵趕來。曹真正奔走，忽然喊聲大震，一彪軍殺到。真膽戰心驚，<span class="jiazhu">每到遇救兵處，反故作驚人之筆。</span>視之，乃司馬懿也。<span class="jiazhu">莫非來取玉帶、禦馬乎？</span>懿大戰一場，蜀兵方退。真得脫，羞慚無地。<span class="jiazhu">不惟輸與孔明，又輸與仲達，是雙輸了，安得不羞。</span>懿曰：「諸葛亮奪了祁山地勢，吾等不可久居此處，宜去渭濱安營，再作良圖。」真曰：「仲達何以知吾遭此大敗也？」懿曰：「見來人報稱子丹說并無一個蜀兵，吾料孔明暗來劫寨，因此知之，故相接應。今果中計。<span class="jiazhu">司馬懿一邊事，即在司馬懿口中補出。</span>切莫言賭賽之事，只同心報國。」<span class="jiazhu">老奸猾，老世事。</span>曹真甚是惶恐，氣成疾病，臥床不起。<span class="jiazhu">姓曹的如此無用，安得不以大事託之司馬氏？</span>兵屯渭濱，懿恐軍心有亂，不敢教真引兵。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說孔明大驅士馬，復出祁山。<span class="jiazhu">此是四出祁山。</span>勞軍以畢，魏延、陳式、杜瓊、張嶷四將入帳，拜伏請罪。孔明曰：「是誰失陷了軍來？」延曰：「陳式不聽號令，潛入谷口，以此大敗。」式曰：「此事魏延教我行來。」<span class="jiazhu">始而一齊扛幫，繼而互相埋怨。</span>孔明曰：「他倒救你，你反攀他！<span class="jiazhu">輕輕一句，便將魏延拋開。</span>將令以違，不必巧說！」即令武士推出陳式斬之。須臾，懸首於帳前，以示諸將。此時孔明不殺魏延，欲留之以爲後用也。<span class="jiazhu">按中忽結一斷語，絕妙筆法。</span>孔明既斬了陳式，正議進兵，忽有細作報說：「曹真臥病不起，現在營中治療。」孔明大喜，謂諸將曰：「若曹真病輕，必便回長安。今魏兵不退，必爲病重，故留於軍中，以安眾人之心。吾寫下一書，教秦良的降兵持與曹真，真若見之，必然死矣。」<span class="jiazhu">與前番致書於周郎一樣局面。</span>遂喚降兵至帳下，問曰：「汝等皆是魏軍，父母妻子多在中原，不宜久居蜀中。今放汝等回家，若何？」<span class="jiazhu">武侯妙人。</span>眾軍泣淚拜謝。孔明曰：「曹子丹與吾有約，吾有一書，汝等帶回送與子丹，必有重賞。」<span class="jiazhu">武侯妙人。</span>魏軍領了書，奔回本寨，將孔明書呈與曹真。真扶病而起，拆封視之。其書曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	漢丞相、武鄉侯諸葛亮，致書於大司馬曹子丹之前：竊謂夫爲將者，能去能就，能柔能剛；能進能退，能弱能強。不動如山嶽，難知如陰陽。無窮如天地，充實如太倉。浩渺如四海，眩曜如三光。預知天文之旱澇，先識地理之平康。察陣勢之期會，揣敵人之短長。嗟爾無學後輩，上逆穹蒼，助篡國之反賊，稱帝號於洛陽。走殘兵於斜谷，遭霖雨於陳倉。水陸困乏，人馬猖狂。拋盈郊之戈甲，棄滿地之刀槍。都督心崩而膽裂，將軍鼠竄而狼忙。無面見關中之父老，何顏入相府之廳堂！史官秉筆而記錄，百姓眾口而傳揚：仲達聞陣而惕惕，子丹望風而遑遑。吾軍兵強而馬壯，大將虎奮以龍驤；掃秦川爲平壤，蕩魏國作丘荒！<span class="jiazhu">真是一篇葉韻祭文。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	曹真看畢，恨氣填胸，至晚死軍中。<span class="jiazhu">又是一個王郎。</span>司馬懿用兵車裝載，差人送赴洛陽安葬。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	魏主聞知曹真已死，即下詔摧司馬懿出戰。懿提大軍來與孔明交鋒，隔日先下戰書。<span class="jiazhu">仲達此時亦是不得已。</span>孔明謂諸將曰：「曹真必死矣。」遂批回「來日交鋒」，使者去了。孔明當夜教姜維受了密計，如此而行；又喚關興，吩咐如此如此。<span class="jiazhu">又不知先生用何妙計。</span>次日，孔明盡起祁山之兵前到渭濱：一邊是河，一邊是山，中央平川曠野，好片戰場。<span class="jiazhu">正好擺陣耍子。</span>兩軍相迎，以弓箭射住陣角。三通鼓罷，魏陣中門旗開處，司馬懿出馬，眾將隨後而出。只見孔明端坐於四輪車上，手搖羽扇。<span class="jiazhu">二人向來并不曾交話，此是第一番相見。</span>懿曰：「吾主上法堯禪舜，<span class="jiazhu">開口便說禪代，正爲他日效尤張本。</span>相傳兩帝，坐鎮中原，容汝蜀、吳兩國者，乃吳主寬慈仁厚，恐傷百姓也。汝乃南陽一耕夫，不識天數，強要相侵，理宜殄滅！如省心改過，宜即早回，各守疆界，以成鼎足之勢，免致生靈塗炭，汝等皆得全生！」孔明笑曰：「吾受先帝託孤之重，安肯不傾心竭力以討賊乎！<span class="jiazhu">對嗣君開口說先帝，對敵人亦開口只說先帝。</span>汝曹氏不久爲漢所滅。汝祖父皆爲漢臣，世食漢祿，不思報效，反助篡逆，豈不自恥？」懿羞慚滿面曰：「吾與汝決一雌雄！汝若能勝，吾誓不爲大將！汝若敗時，早歸故里，吾并不加害！」<span class="jiazhu">又是一番賭賽。</span>孔明曰：「汝欲鬥將？鬥兵？鬥陣法？」<span class="jiazhu">偏有許多鬥法。</span>懿曰：「先鬥陣法。」孔明曰：「先佈陣我看。」懿入中軍帳下，手執黃旗招颭，左右軍動，排成一陣，復上馬出陣，問曰：「汝識吾陣否？」孔明笑曰：「吾軍中末將亦能布之。此乃『混元一氣陣』也。」<span class="jiazhu">取「混一」之意。</span>懿曰：「汝佈陣我看。」孔明入陣，把羽扇一搖，復出陣前，問曰：「汝識我陣否？」懿曰：「量此『八卦陣』，如何不識！」<span class="jiazhu">一氣主合，八卦主分，以分破合也。</span>孔明曰：「識便識了，敢打我陣否？」懿曰：「既識之，如何不敢打！」孔明曰：「汝只管打來。」司馬懿回到本陣中，喚戴淩、張虎、樂琳三將，吩咐曰：「今孔明所布之陣，按休、生、傷、杜、景、死、驚、開八門。汝三人可從正東『生門』打入，往西南『休門』殺出，復從正北『開門』殺入：此陣可破。汝等小心在意。」<span class="jiazhu">如黃承彥教陸遜之語。</span>於是戴淩在中，張虎在前，樂琳在後，各引三十騎，從生門打入。兩軍吶喊相助。三人殺入蜀陣，只見陣如連城，衝突不出。三人慌引騎過陣腳，往西南沖去，卻被蜀兵射住，衝突不出。<span class="jiazhu">魚腹浦前，石疑是人；祁山寨前，人疑是石。</span>陣中重重疊疊，都有門戶，那裏分東西南北？<span class="jiazhu">妙寫陣法。</span>三將不能相顧，只管亂撞，但見愁雲漠漠，慘霧濛濛。<span class="jiazhu">又加此二句，更見陣法之神奇。</span>喊聲起處，魏軍一個個皆被縛了，<span class="jiazhu">賭陣法輸了。</span>送到中軍。孔明坐於帳中，左右將張虎、戴淩、樂琳并九十個軍，皆縛在帳下。孔明笑曰：「吾縱然捉得汝等，何足爲奇。吾放汝等回見司馬懿，教他再讀兵書，重觀戰策，那時來決雌雄未爲遲也。<span class="jiazhu">叫他回去讀書，竟似對求試不中的秀才說。</span>汝等性命既饒，當留下軍器戰馬。」遂將眾人衣甲脫了，以墨塗面，步行出陣。<span class="jiazhu">司馬懿與曹真賭只賭得紅粉塗面，今卻搽了墨臉，更是難當。</span>司馬懿見之大怒，回顧諸將曰：「如此挫敗銳氣，有何面目回見中原大臣耶！」即指揮三軍，奮死掠陣。懿自拔劍在手，引百餘驍將，摧督衝殺。兩軍恰纔相會，忽然陣後鼓角齊鳴，喊聲大震，一彪軍從西南上殺來，乃關興也。<span class="jiazhu">第二次授計者出現在前。</span>懿分後軍當之，復摧軍向前廝殺。忽然魏兵大亂，原來姜維引一彪軍悄地殺來。<span class="jiazhu">第一次授計者出現在後。</span>蜀兵三路夾攻，懿大驚，急忙退軍。蜀兵周圍殺到，懿引三軍望南死命沖出。魏兵十傷六七。<span class="jiazhu">鬥兵鬥將又輸了。</span>司馬懿退在渭濱南岸下寨，堅守不出。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	孔明收得勝之兵，回到祁山時，永安城李嚴遣都尉茍安解送糧米至軍中交割。茍安好酒，於路怠慢，違限十日。孔明大怒曰：「吾軍中專以糧爲大事，誤了三日，便該處斬！汝今誤了十日，有何理說？」喝令推出斬之。<span class="jiazhu">與陳式正是同罪。</span>長使楊儀曰：「茍安乃李嚴用人，又兼錢糧多出西川，若殺此人，後無人敢送糧也。」孔明乃叱武士去其縛，杖八十放之。<span class="jiazhu">不斬此人反受其誤，可見好人做不得。</span>茍安被責，心中懷恨，連夜引親隨五六騎，徑奔魏寨投降。<span class="jiazhu">苟安不是苟，竟是狗矣！</span>懿喚入，茍安拜告前事。懿曰：「雖然如此，孔明多謀，汝言難信。汝能爲我幹一件大功，吾那時奏准天子，保汝爲上將。」安曰：「但有甚事，即當效力。」懿曰：「汝可回成都布散流言，說孔明有怨上之意，早晚欲稱爲帝；使汝主詔回孔明，便是汝之功。」<span class="jiazhu">此奉答前文馬謖反間之計，彼此相對。</span>茍安允諾，徑回成都，見了宦官，<span class="jiazhu">得其人矣。</span>布散流言，說孔明自倚大功，早晚必將篡國。宦官聞知大驚，即入內奏帝，細言前事。<span class="jiazhu">官中府中，不宜異同。</span>後主驚訝曰：「似此如之奈何？」宦官曰：「可詔還成都，消其兵權，免生叛逆。」後主下詔，宣孔明班師回朝。<span class="jiazhu">親小人，遠賢臣，後漢所以傾頹也。</span>蔣琬出班奏曰：「丞相自出師以來，累建大功，何故宣回？」後主曰：「朕有機密事，必須與丞相面議。」<span class="jiazhu">也會說謊。</span>即遣使齎詔星夜宣孔明回。使命徑到祁山大寨，孔明接入，受詔以畢，仰天歎曰：「主上年幼，必有佞臣在側！吾正欲建功，何故取回？我如不回，是欺主也。若奉命而退，日後再難得此機會也。」<span class="jiazhu">苟安之罪，上通於天。</span>姜維問曰：「若大軍退，司馬懿乘勢掩殺，當復如何？」孔明曰：「吾今退軍，可分五路而退。今日先退此營，假如營內兵一千，卻掘二千灶。今日掘三千灶，明日掘四千灶，每日退軍，添灶而行。」<span class="jiazhu">孫臏減灶之法，武侯反用之；虞詡增灶之法，武侯正用之。</span>楊儀曰：「昔孫臏擒龐涓，用添兵減灶之法；今丞相退兵，何故增灶？」孔明曰：「司馬懿善能用兵，知吾退兵，必然追趕；心中疑吾有伏兵，定於舊營內數灶；見每日增灶，兵又不知退與不退，則疑不敢追。吾徐徐而退，自無損兵之患。」<span class="jiazhu">方將添灶計策解說一遍。</span>遂傳令退軍。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說司馬懿料茍安行計停當，只待蜀兵退時，一齊掩殺。正躊躇間，忽報蜀寨空虛，人馬皆去。懿因孔明多謀，不敢輕追，自引百餘騎前來蜀營內踏看，教軍士數灶，<span class="jiazhu">不出先生所料。</span>仍回本寨；次日，又教軍士趕到那個營內，查點灶數。回報說：「這營內之灶，比前又增一分。」司馬懿謂諸將曰：「吾料孔明多謀，今果添兵增灶，吾若追之，必中其計；<span class="jiazhu">誰知已中孔明之計。</span>不如且退，再作良圖。」於是回軍不追。孔明不折一人，望成都而去。次後川口土人來報司馬懿，說孔明退兵之時，未見添兵，只見增灶。懿仰天長嘆曰：「孔明效虞詡之法，瞞過吾也。其謀略吾不如之！」遂引大軍回洛陽。正是：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	棋逢敵手難相勝，將過良才不敢驕。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	未知孔明回到成都，竟是如何。且看下文分解。
</p>
</div></body></html>