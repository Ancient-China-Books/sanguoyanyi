<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第八十九回　武鄉侯四番用計　南蠻王五次遭擒</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第八十九回　武鄉侯四番用計
	南蠻王五次遭擒
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	瀘水之險不可涉，西洱河之險不可方舟，可謂險之極矣。不謂又有啞泉、柔泉、黑泉、滅泉之惡，尤有甚焉。南方屬火，炎天如火，蜀兵方苦於火，而忽又苦於水，真有出於意料之外者。惟南方險阻出於意料之外，乃愈顯丞相功績，出於意料之外耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	四擒孟獲，以假棄舊寨爲欲退之勢而擒之，是以退爲進也。五擒孟獲，以深入重地爲不可退之勢而擒之，是以進爲進也。五擒之難，倍難於四擒；則五縱之難，亦倍難於四縱。於四擒見孔明之智，於五擒見孔明之勇，於四縱五縱見孔明之仁。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	孔明乃先主之所謂水也，而有四泉以難孔明，則是以水厄水矣。又有二溪以助孔明，則又以水濟水矣。至於拜井出泉，而水又自能生水。然則蜀人之有孔明，其亦如魚得水乎！
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	每讀<span class="shu-ming">封神演義</span>，滿紙仙道，滿目鬼神，覺姜子牙竟一無所用，不若<span class="shu-ming">三國志</span>中之偶一見之也。如伏波顯聖，山神指迷，入山求草，祝井出泉，未嘗不仰邀神助，恍遇仙翁；然不可無一，不容有二。使盡賴鬼謀，何以見人謀之善；使盡仗仙力，何以見人力之奇哉！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	文章之妙，妙在極熱時寫一冷人，極忙中寫一閑景。如萬安隱者，飄飄然有世外之風，其地則柏澗松岩，其人則竹冠藜杖。孔明之遇之，殆與先主之遇水鏡，劉貴之問紫虛，陳震之謁青城，幾相仿佛矣。然先主遇水鏡於難後，孔明則求萬安於難中；紫虛、青城未嘗賴之以救敗，萬安則實賴之以救死。是彼雖極閑，而見者之心極忙；彼雖極冷，而見者之心極熱：又不似前三人之有意無意，爲可見可不見之人也。最相類又最不相類，豈非絕世奇事，絕世奇文。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	孔明之見隱者不足奇，而奇莫奇於即孟獲之兄也。有四泉之惡，則有二溪之美以爲之反；有助虐之孟優，則有助善之孟節以爲之反：地既有之，人亦宜然。然我謂孟獲之五擒而不服者正在此。何也？納孟獲之弟之詐降以誘孟獲，與以孟獲誘孟獲無異也；賴孟獲之兄之相救以制孟獲，與以孟獲制孟獲無異也。以孟獲誘孟獲，而孟獲不服；以孟獲制孟獲，愈不服；惟以孔明勝孟獲，而孟獲始傾心折服。則吾得而更觀五縱之後矣。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說孔明自駕小車，引數百騎前來探路。前有一河，名曰西洱河，水勢雖慢，并無一隻船筏。孔明令伐木爲筏而渡，其木到水皆沉。<span class="jiazhu">東方有弱水，南方亦有弱水。</span>孔明遂問呂凱，凱曰：「聞西洱河上流有一山，其山多竹，大者數圍。可令人伐之，於河上搭起竹橋，以渡軍馬。」孔明即調三萬兵入山，伐竹數十萬根，順水放下，於河面狹處，搭起竹橋，闊十餘丈。<span class="jiazhu">渡瀘水尚可用筏，渡此處只可搭橋，比前又險。</span>乃調大軍於河北岸一字兒下寨，便以河爲壕塹，以浮橋爲門，壘土爲城。過橋南岸，一字下三個大營，以待蠻兵。<span class="jiazhu">倚竹橋爲寨，全賴篾片之力。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說孟獲引數十萬蠻兵，恨怒而來。將近西洱河，孟獲引前部一萬刀牌獠丁，直扣前寨搦戰。孔明頭戴綸巾，身披鶴氅，手執羽扇，乘駟馬車，左右眾將簇擁而出。<span class="jiazhu">一邊忿怒，一邊安閒，相形之下，好看煞人。</span>孔明見孟獲身穿犀皮甲，頭頂朱紅盔，左手挽牌，右手執刀，騎赤毛牛，<span class="jiazhu">又是一樣打扮。</span>口中辱罵；手下萬餘洞丁，各舞刀牌，往來衝突。孔明急令退回本寨，四面緊閉，不許出戰。蠻兵皆裸衣赤身，直到寨門前叫罵。<span class="jiazhu">蠻子一味蠻罵。</span>諸將大怒，皆來稟孔明曰：「某等情願出寨，決一死戰！」孔明不許。諸將再三欲戰。孔明止曰：「蠻方之人不遵王化，今此一來，狂惡正盛，不可迎也。且宜堅守數日，待其猖獗少懈，吾自有妙計破之。」<span class="jiazhu">蠻人正使蠻性，須要讓他頭勢。</span>於是蜀兵堅守數日。孔明在高阜處探之，窺見蠻兵已多懈怠，乃聚諸將曰：「汝等敢出戰否？」眾將欣然要出。孔明先喚趙雲、魏延入帳，向耳畔低言，分付如此如此。二人受了計策先進。卻喚王平、馬忠入帳，受計去了。<span class="jiazhu">此兩路受計，不敘明白。</span>又喚馬岱分付曰：「吾今棄此三寨，退過河北；吾軍一退，汝可便拆浮橋，移於下流，卻渡趙雲、魏延軍馬過河來接應。」岱受計而去。又喚張翼曰：「吾軍退去，寨中多設燈火。孟獲知之，必來追趕，汝卻斷其後。」張翼受計而退。<span class="jiazhu">此兩路受計，先說明白，又是一樣筆法。</span>孔明只教關索護車。眾軍退去，寨中多設燈火。蠻兵望見，不敢衝突。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	次日平明，孟獲引大隊蠻兵徑到蜀寨之時，只見三個大寨，皆無人馬，於內棄下糧草車仗數百餘輛。孟優曰：「諸葛棄寨而走，莫非有計否？」孟獲曰：「吾料諸葛亮棄輜重而去，必因國中有緊急之事：若非吳侵，定是魏伐。故虛張燈火，以爲疑兵，棄車仗而去也。<span class="jiazhu">看這般光景，必然料到此處，蠻子原不呆。</span>可速追之，不可錯過。」於是孟獲自驅前部，直到西洱河邊。望見河北岸上寨中，旗幟整齊如故，燦若雲錦；沿河一帶，又設錦城。蠻兵哨見，皆不敢進。獲謂優曰：「此是諸葛亮懼吾追趕，故就河北岸少住，不二日必走矣。」<span class="jiazhu">蠻子亦會猜，但孔明手法太高，故猜不著耳。</span>遂將蠻兵屯於河岸；又使人去山上砍竹爲筏，以備渡河；卻將敢戰之兵，皆移於寨前面。卻不知蜀兵早已入自己之境。<span class="jiazhu">只一句輕輕拈出，方知前所囑趙雲、魏延之計，乃此計也。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	是日，狂風大起。四壁廂火明鼓響，蜀兵殺到。蠻兵獠丁，自相衝突，孟獲大驚，急引宗族洞丁殺開條路，徑奔舊寨。忽一彪軍從寨中殺出，乃是趙雲。<span class="jiazhu">來得突兀。</span>獲慌忙回西洱河，望山僻處而走。又一彪軍殺出，乃是馬岱。<span class="jiazhu">此處方知所授馬岱之計。</span>孟獲只剩得數十個敗殘兵，望山谷中而逃。見南北西三處塵頭火光，因此不敢前進，<span class="jiazhu">此處火光是王平、馬忠，妙在虛寫，令讀者自知。</span>只得望東奔走，方纔轉過山口，見一大林之前，數十從人，引一輛小車；車上端坐孔明，呵呵大笑曰：「蠻王孟獲！天敗至此，吾已等候多時也！」<span class="jiazhu">作樂得他好。</span>獲大怒，回顧左右曰：「吾遭此人詭計！受辱三次；今幸得這裏相遇。汝等奮力前去，連人帶車砍爲粉碎！」<span class="jiazhu">癡蠻子只怕踏了空。</span>數騎蠻兵，猛力向前。孟獲當先吶喊，搶到大林之前，趷踏一聲，踏了陷坑，一齊塌倒。大林之內，轉出魏延，引數百軍來，一個個拖出，用索縛定。<span class="jiazhu">此是四擒。</span>孔明先到寨中，招安蠻兵，并諸甸酋長洞丁。此時大半皆歸本鄉去了，除死傷外，其餘盡皆歸降。孔明以酒肉相待，以好言撫慰，盡令放回。<span class="jiazhu">到底只用此法。</span>蠻兵皆感嘆而去。少頃，張翼解孟優至。<span class="jiazhu">擒孟優只用虛寫。</span>孔明誨之曰：「汝兄愚迷，汝當諫之。今被吾擒了四番，有何面目再見人耶？」孟優羞慚滿面。伏地告求免死。孔明曰：「吾殺汝不在今日。吾且饒汝性命，勸諭汝兄。」令武士解其繩索，放起孟優。優泣拜而去。<span class="jiazhu">先打發去一個。</span>不一時，魏延解孟獲至。孔明大怒曰：「你今番又被吾擒了，有何理說！」<span class="jiazhu">此時又是一樣面孔。</span>獲曰：「吾今誤中詭計，死不瞑目！」孔明叱武士推出斬之。<span class="jiazhu">此時又是一樣做法，若只管賜酒食善言勸之，便沒趣矣。</span>獲全無懼色，回顧孔明曰：「若敢再放吾回去，必然報四番之恨。」<span class="jiazhu">蠻子真是蠻皮。</span>孔明大笑，令左右去其縛，賜酒壓驚，就坐於帳中。<span class="jiazhu">先硬後軟。</span>孔明問曰：「吾今四次以禮相待，汝尚然不服，何也？」獲曰：「吾雖是化外之人，不似丞相專施詭計，吾如何肯服？」<span class="jiazhu">蠻子偏會強辯。</span>孔明曰：「吾再放汝回去，復能戰乎？」獲曰：「丞相若再拿住吾，吾那時傾心降服，盡獻本洞之物犒軍，誓不反亂。」<span class="jiazhu">蠻子偏會活脫。</span>孔明即笑而遣之。獲忻然拜謝而去。<span class="jiazhu">此是四縱。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	於是聚得諸洞壯丁數千人，望南迤邐而行。早望見塵頭起處，一隊兵到；乃是兄弟孟優，重整殘兵，來與兄報仇。<span class="jiazhu">兩人一樣蠻皮。</span>兄弟二人，抱頭相哭，訴說前事。優曰：「我兵屢敗，蜀兵屢勝，難以抵當。只可就山陰洞中，退避不出。蜀兵受不過暑氣，自然退矣。」獲問曰：「何處可避？」優曰：「此去西南有一洞，名曰禿龍洞。洞主朵思大王，<span class="jiazhu">洞名人名，宛似<span class="shu-ming">西遊記</span>上名色。</span>與弟甚厚，可投之。」於是孟獲先教孟優到禿龍洞，<span class="jiazhu">禿龍爭當臥龍？</span>見了朵思大王。朵思慌引洞兵出迎，孟獲入洞，禮畢，訴說前事。朵思曰：「大王寬心。若蜀兵到來，令他一人一騎不得還鄉，與諸葛亮皆死於此處！」<span class="jiazhu">說得利害，竟似洞中妖怪聲口。</span>獲大喜，問計於朵思。朵思曰：「此洞中止有兩條路：東北上一路，就是大王所來之路，地勢平坦，土厚水甜，人馬可行；若以木石壘斷洞口，雖有百萬之眾，不能進也。<span class="jiazhu">關門塞狗洞，不算好漢。</span>西北上有一條路，山險嶺惡，道路窄狹；其中雖有小路，多藏毒蛇惡蠍；黃昏時分，煙瘴大起，直至已午時方收，<span class="jiazhu">與瀘水可以夜渡者又不同。</span>惟未、申、酉三時，可以往來；水不可飲，人馬難行。此處更有四個毒泉：一名啞泉，其水頗甜，人若飲之，則不能言，不過旬日必死；<span class="jiazhu">人之嘵嘵多言者，當令飲此。</span>二曰滅泉，此水與湯無異，人若沐浴，則皮肉皆爛，見骨必死；<span class="jiazhu">今之好潔太甚者，當令遇此。</span>三曰黑泉，其水微清，人若濺之在身，則手足皆黑而死；<span class="jiazhu">若此泉，恐世人多有在心。</span>四曰柔泉，其水如冰，人若飲之，咽喉無暖氣，身軀軟弱如綿而死。<span class="jiazhu">今之剛狠太甚者，當令飲此。</span>此處蟲鳥皆無，惟有漢伏波將軍曾到，<span class="jiazhu">此處先點伏波一句，爲下文孔明禱伏波伏線。</span>自此以後，更無一人到此。今壘斷東北大路，令大王穩居敝洞，若蜀兵見東路截斷，必從西路而入；於路無水，若見此四泉，定然飲水，雖百萬之眾，皆無歸矣。何用刀兵耶！」<span class="jiazhu">孔明慣用火攻，朵思卻欲以水勝。</span>孟獲大喜，以手加額曰：「今日方有容身之地！」又望北指曰：「任諸葛神機妙算，難以施設！四泉之水，足以報敗兵之恨也！」<span class="jiazhu">先主以孔明爲水，誰知好水又遇著惡水。</span>自此，孟獲、孟優終日與朵思大王筵宴。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說孔明連日不見孟獲兵出，遂傳號令教大軍離西洱河，望南進發。此時正當六月炎天，其熱如火。<span class="jiazhu">與上文五月渡瀘相應。○火字與水字正相應。</span>有後人詠南方苦熱詩曰：
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	山澤欲焦枯，火光覆太虛。<br/>
	不知天地外，暑氣更何如？
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	又有詩曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	赤帝施權柄，陰雲不敢生。<br/>
	雲蒸孤鶴喘，海熱巨鼇驚。<br/>
	忍舍溪邊坐，慵拋竹裏行。<br/>
	如何沙塞客，擐甲復長征。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	孔明統領大兵正行之際，忽哨馬飛報：「孟獲退往禿龍洞中不出，將洞口要路壘斷，內有兵把守；山惡嶺峻，不能前進。」孔明請呂凱問之，凱曰：「某曾聞此洞有條路，實不知詳細。」<span class="jiazhu">四泉恐亦圖中之所未詳。</span>蔣琬曰：「孟獲四次遭擒，既已喪膽，安敢再出？況今天氣炎熱，軍馬疲乏，征之無益；不如班師回國。」孔明曰：「若如此，正中孟獲之計也。吾軍一退，彼必乘勢追之。今已到此，安有復回之理？」<span class="jiazhu">此時之勢，騎虎難下。○入而不能出矣。</span>遂令王平領數百軍爲前部；卻教新降蠻兵引路，尋西北小徑而入。前到一泉，人馬皆渴，爭飲此水。王平探有此路，回報孔明。比及到大寨之時，皆不能言，但指口而已。<span class="jiazhu">與孟優等中酒毒以手指口，前後相對。</span>孔明大驚，知是中毒，遂自駕小車，引數十人前來看時，見一潭清水，深不見底，水氣凜凜，軍不敢試。孔明下車，登高望之，四壁峰嶺，鳥雀不聞，心中大疑。忽望見遠遠山岡之上，有一古廟。孔明攀藤附葛而到，見一石屋之中，塑一將軍端坐，旁有石碑，乃漢伏波將軍馬援之廟：因平蠻到此，土人立廟祀之。<span class="jiazhu">此處忽然遇著馬超、馬岱之祖。</span>孔明再拜曰：「亮受先帝託孤之重，今承聖旨，到此平蠻；欲待蠻方既平，然後伐魏吞吳，重安漢室。<span class="jiazhu">大主意。</span>今軍士不識地理，誤飲毒水，不能出聲。萬望尊神，念本朝恩義，通靈顯聖，護佑三軍！」祈禱已畢，出廟尋土人問之。隱隱望見對山一老叟扶杖而來，形容甚異。<span class="jiazhu">來得奇，與陸遜之遇黃承彥相似。</span>孔明請老叟入廟，禮畢，對坐於石上。孔明問曰：「丈者高姓？」老叟曰：「老夫久聞大國丞相隆名，幸得拜見。蠻方之人，多蒙丞相活命，皆感恩不淺。」孔明問泉水之故，老叟答曰：「軍所飲水，乃啞泉之水也，飲之難言，數日而死。此泉之外，又有三泉：東南有一泉，其水至冷，人若飲水，咽喉無暖氣，身軀軟弱而死，名曰柔泉；正南有一泉，人若濺之在身，手足皆黑而死，名曰黑泉；西南有一泉，沸如熱湯，人若浴之，皮肉盡脫而死，名曰滅泉。<span class="jiazhu">又將四泉歷敘一遍，卻與朵思大王所言參差，前後文法甚變。</span>敝處有此四泉，毒氣所聚，無藥可治，又煙瘴甚起，惟未、申、酉三個時辰可往來；餘者時辰，皆瘴氣密佈，觸之即死。」<span class="jiazhu">亦與朵思之言照應。</span>孔明曰：「如此則蠻方不可平矣。蠻方不平，安能併吞吳、魏，再興漢室？有負先帝託孤之重，生不如死也！」<span class="jiazhu">讀者至此已是水窮山盡。</span>老叟曰：「丞相勿憂。老夫指引一處，可以解之。」<span class="jiazhu">忽然絕處逢生。</span>孔明曰：「老丈有何高見，望乞指教。」老叟曰：「此去正西數里，有一山谷，入內行二十里，有一溪名曰萬安溪。<span class="jiazhu">只萬安二字，便可破得四泉名色。</span>上有一高士，號爲萬安隱者；<span class="jiazhu">人以溪名乎？溪以人名乎？</span>此人不出溪有數十餘年矣。其草庵後有一泉，名安樂泉。<span class="jiazhu">只安樂兩字，又可破得四泉名色。</span>人若中毒，汲其水飲之即愈；有人或生疥癩，或感瘴氣，於萬安溪內浴之，自然無事。<span class="jiazhu">以水治水，以一水治四水。</span>更兼庵前有一等草，名曰薤葉芸香，<span class="jiazhu">好名色。</span>人若口含一葉，則瘴氣不染。<span class="jiazhu">草頭郎中賽過服藥。</span>丞相可速往求之。」孔明拜謝，問曰：「承丈者如此活命之德，感刻不勝。願聞高姓。」老叟入廟曰：「吾乃本處山神，奉伏波將軍之命，特來指引。」言訖、喝開廟後石壁而入。<span class="jiazhu">前有關公顯聖，此處有伏波顯聖。關公自顯聖，伏波又使山神顯聖，愈出愈奇。</span>孔明驚訝不已，再拜廟神，尋舊路上車回到大寨。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	次日，孔明備信香、禮物，引王平及眾啞軍，連夜望山神所言去處，迤邐而進。入山谷小徑，約行二十餘里，但見長松大柏，茂竹奇花，環繞一莊；籬落之中，有數間茅屋，聞得馨香噴鼻。<span class="jiazhu">又是一個水鏡莊、臥龍岡也。</span>孔明大喜，到莊前扣戶，有一小童出。孔明方欲通姓名，早有一人，竹冠草履，白袍皂絛，碧眼黃髮，忻然出曰：「來者莫非漢丞相否？」<span class="jiazhu">又與紫虛上人、青城老叟一般風致。</span>孔明笑曰：「高士何以知之？」隱者曰：「久聞丞相大纛南征，安得不知！」遂邀孔明入草堂。禮畢，分賓主坐定。孔明告曰：「亮受昭烈皇帝託孤之重，今承嗣君聖旨，領大軍至此，欲服蠻邦，使歸王化。不期孟獲潛入洞中，軍士誤飲啞泉之水。夜來蒙伏波將軍顯聖，言高士有藥泉，可以治之。望乞矜念，賜神水以救眾兵殘生。」<span class="jiazhu">水火不求人，孰知此時水亦甚貴。</span>隱者曰：「量老夫山野廢人，何勞丞相枉駕。此泉就在庵後。」教取來飲。於是童子引王平等一起啞軍，來到溪邊，汲水飲之；隨即吐出惡涎，便能言語。<span class="jiazhu">如今之服半夏者飲著生薑湯。</span>童子又引眾軍到萬安溪中沐浴。隱者於庵中進柏子茶、松花菜，以待孔明。<span class="jiazhu">百忙中卻偏敘出隱士清冷之況，令人煩襟頓滌。</span>隱者告曰：「此間蠻洞多毒蛇惡蠍，柳花飄入溪泉之間，水不可飲；但掘地爲泉，汲水飲之方可。」孔明求薤葉芸香，隱者令眾軍盡意採取：「各人口含一葉，自然瘴氣不侵。」<span class="jiazhu">留香草根何如此草之妙。</span>孔明拜求隱者姓名，隱者笑曰：「某乃孟獲之兄孟節是也。」<span class="jiazhu">說出姓名，令人一嚇。</span>孔明愕然。隱者又曰：「丞相休疑，容伸片言：某一父母所生三人：長即老夫孟節，次孟獲，又次孟優。父母皆亡。二弟強惡，不歸王化。某屢諫不從，故更名改姓，隱居於此。<span class="jiazhu">兄弟之不得如此，可歎。</span>今辱弟造反，又勞丞相深入不毛之地，如此生受，孟節合該萬死，故先於丞相之前請罪。」孔明歎曰：「方信盜蹠、下惠之事，今亦有之。」遂與孟節曰：「吾申奏天子，立公爲王，可乎？」節曰：「爲嫌功名而逃於此，豈復有貪富貴之意！」<span class="jiazhu">泰伯讓天下而逃之蠻方，此蠻又讓蠻王之位而逃之深山，其殆比泰伯之讓而更甚耶？名之曰節，真不愧其名。</span>孔明乃具金帛贈之，孟節堅辭不受。孔明嗟歎不已，拜別而回。後人有詩曰：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	高士幽棲獨閉關，武侯曾此破諸蠻。<br/>
	至今古木無人境，猶有寒煙鎖舊山。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	孔明回到大寨之中，令軍士掘地取水。掘下二十餘丈，并無滴水；凡掘十餘處，皆是如此。軍士驚慌。<span class="jiazhu">又作一折，令讀者再吃一驚。</span>孔明夜半焚香告天曰：「臣亮不才，仰承大漢之福，受命平蠻。今途中乏水，軍馬枯渴。倘上天不絕大漢，即賜甘泉；若氣運已終，臣亮等願死於此處。」是夜祝罷，平明視之，皆得滿井甘泉。<span class="jiazhu">與後文司馬昭祝井遙相對照。</span>後人有詩曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	爲國平蠻統大兵，心存正道合神明。<br/>
	耿恭拜井甘泉出，諸葛虔誠水夜生。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	孔明軍馬既得甘泉，遂安然由小徑直入禿龍洞前下寨。蠻兵探知，來報孟獲曰：「蜀兵不染瘴疫之氣，又無枯渴之患，諸泉皆不應。」<span class="jiazhu">孟獲不是失地利，乃失人和耳。</span>朵思大王聞知不信，自與孟獲來高山望之。只見蜀兵安然無事，大桶小擔，搬運水漿，飲馬造飯。朵思見之，毛髮聳然，回顧孟獲曰：「此乃神兵也！」<span class="jiazhu">有此處疑爲神兵，便生出後文神獸來。</span>獲曰：「吾兄弟二人與蜀兵決一死戰，就殞於軍前，安肯束手受縛！」朵思曰：「若大王兵敗，吾妻子亦休矣。當殺牛宰馬，大賞洞丁，不避水火，直沖蜀寨，方可得勝。」
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	於是大賞蠻兵，正欲起程。<span class="jiazhu">讀者至此必謂有一場大廝殺矣，不知下文竟不消廝殺得。</span>忽報洞後迤西銀冶洞二十一洞主楊鋒引三萬兵來助戰。<span class="jiazhu">讀者至此必謂下文又有一場助戰矣，不知卻是相反。</span>孟獲大喜曰：「鄰兵助我，我必勝矣！」即與朵思大王出洞迎接。楊鋒引兵入曰：「吾有精兵三萬，皆披鐵甲，能飛山越嶺，足以敵蜀兵百萬；我有五子，皆武藝足備。願助大王。」鋒令五子入拜，皆彪軀虎體，威風抖擻。孟獲大喜，遂設席相待楊鋒父子。酒至半酣，鋒曰：「軍中少樂，吾隨軍有蠻姑，善舞刀牌，以助一笑。」<span class="jiazhu">先主與劉璋飲酒之時，有諸將舞劍；今楊鋒與孟獲飲酒之時，有花蠻舞刀：正復相似。</span>獲忻然從之。須臾，數十蠻姑，皆披髮跣足，從帳外舞跳而入，群蠻拍手以歌和之。楊鋒令二子把盞。二子舉杯詣孟獲、孟優前。二人接杯，方欲飲酒，鋒大喝一聲，二子早將孟獲、孟優執下座來。<span class="jiazhu">董荼那之擒孟獲，則讀者之所料也；楊鋒之擒孟獲，則非讀者之所料。</span>朵思大王卻待要走，已被楊鋒擒了。蠻姑橫截於帳上，誰敢近前。獲曰：「免死狐悲，物傷其類。吾與汝皆是各洞之主，往日無冤，何故害我？」鋒曰：「吾兄弟子姪皆感諸葛丞相活命之恩，無可以報。<span class="jiazhu">又與前文放回蠻兵照應。</span>今汝反叛，何不擒獻？」於是各洞蠻兵皆走回本鄉。楊鋒將孟獲、孟優、朵思等解赴孔明寨來。<span class="jiazhu">此是五擒。</span>孔明令入，楊鋒等拜於帳下曰：「某等子姪皆感丞相恩德，故擒孟獲、孟優等呈獻。」孔明重賞之，令驅孟獲入。孔明笑曰：「汝今番心服乎？」獲曰：「非汝之能，乃吾洞中之人，自相殘害，以致如此。要殺便殺，只是不服！」<span class="jiazhu">甚矣，攻心之難。</span>孔明曰：「汝賺吾入無水之地，更以啞泉、滅泉、黑泉、柔泉如此之毒，吾軍無恙，豈非天意乎？汝何如此執迷？」獲又曰：「吾祖居銀坑山中，有三江之險，重關之固。汝若就彼擒之，吾當子子孫孫，傾心服事。」<span class="jiazhu">縱虎歸穴，然後入穴取虎，更自不易。</span>孔明曰：「吾再放汝回去，重整兵馬，與吾共決勝負；如那時擒住，汝再不服，當滅九族。」叱左右去其縛，放起孟獲。獲再拜而去。<span class="jiazhu">此是五縱。</span>孔明又將孟優并朵思大王皆釋其縛，賜酒食壓驚。二人悚懼不敢正視。孔明令鞍馬送回。<span class="jiazhu">前番先放孟優，次放孟獲；此又先放孟獲，次放孟優。</span>正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	深臨險地非容易，更展奇謀豈偶然。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	未知孟獲整兵再來，勝負如何，且看下文分解。
</p>
</div></body></html>