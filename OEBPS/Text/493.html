<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百十四回　曹髦驅車死南闕　姜維棄糧勝魏兵</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu8">
	第一百一十四回　曹髦驅車死南闕<br/>
	姜維棄糧勝魏兵
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	有司馬師之廢曹芳於前，又司馬昭之弒曹髦於後，天之報曹氏，毋乃太過歟？曰：非過也。曹芳爲乞養之子，則未必其爲操與丕之孫也，於其非孫者報之，不若於其真爲孫者報之之爲快也。且以非孫而冒孫者斬其祀，又不若去一冒孫者立一是孫者，而終至於奪其祀之爲奇也。蒼蒼者之巧於報反如此，後世奸雄，尚其鑒哉！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	或謂奸雄將作亂於內，必先立威於外，則司馬昭之弒君，又當在滅蜀之後；或謂奸雄將定難於外，必先除患於內，則司馬昭之弒君，又當在滅蜀之前。由前之論，是孫休之所慮也；由後之論，是賈充之所勸也。然而弒君之事，人固難之矣。司馬昭不自弒之，而使賈充弒之；賈充又不自弒之，而使成濟弒之。所以然者，誠畏弒君之名而避之耳。熟知論者不歸罪於濟而歸罪於充，又不獨歸罪於充，而歸罪於昭，然則雖畏而欲避，而何所容其避哉？<span class="shu-ming">春秋</span>誅亂賊必誅其首，有以夫！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	趙盾不以趙穿之弒君爲己辜，司馬孚能以昭之弒君爲己罪。然則由陳泰言之，有進於賈充者，以充爲次；由司馬孚言之，又有進於昭者，而昭又爲次矣。故依齊南史之書法，當以司馬昭爲崔杼；依晉董狐之書法，又當以司馬孚爲趙盾。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	陳泰之舅，舅不如甥；王經之母，母如其子。泰不死而其義不朽，經能死而其忠愈不朽。君子以髦之死爲不足惜者，所以報先世爲人臣而篡國之辜；而仍以經之死爲足嘉者，所以正後世爲人臣而從賊之義。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	曹操以周文自比，司馬昭亦以周文自比。然操比周文，則竟比周文耳；昭則自言學曹操之比周文，直自比曹操也。操欲學周文，則篡國之意猶隱然於言外；昭欲學曹操，則篡國之意已顯然於言中。雖同一篡賊，而一前一後，又有升降之異焉。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	蔡和、蔡中，實爲蔡瑁之弟，猶不爲周郎之所信；王瓘本非王經之族，安得不爲姜維之所料乎？縱使姜維信之，而夏侯霸必能識之；則鄧艾之計，又疏於曹操矣。武侯知鄭文之詐，而先斬鄭文，故有得而無失；姜維知王瓘之詐，而不先斬王瓘，安能有得而無失乎？糧與棧道，雖王瓘焚之，無異於維自焚之：則姜維之智，終遜於武侯矣。文有後事勝於前事者，不觀後事之深，不知前事之淺，則後文不可不讀；有後事不如前事者，不觀後事之疏，不見前事之密，則後文又不可不讀。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說姜維傳令退兵，廖化曰：「將在外，君命有所不受。今雖有詔，未可動也。」<span class="jiazhu">廖化之言，只從君命起見。</span>張翼曰：「蜀人爲大將軍連年動兵，皆有怨望；不如乘此得勝之時，收回人馬，以安民心，再作良圖。」<span class="jiazhu">張翼之言，卻從民心起見。</span>維曰：「善。」遂令各軍依法而退。命廖化、張翼斷後，以防魏兵追襲。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說鄧艾引兵追趕，只見前面蜀兵旗幟整齊，人馬徐徐而退。艾歎曰：「姜維深得武侯之法也！」<span class="jiazhu">鄧艾每贊姜維必贊武侯，可見文中雖無武侯，卻處處有一武侯。</span>因此不敢追趕，勒軍回祁山寨去了。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	且說姜維至成都，入見後主，問召回之故。後主曰：「朕爲卿在邊庭，久不還師，恐勞軍士，故詔卿回朝，別無他意。」維曰：「臣已得祁山之寨，正欲收功，不期半途而廢。此必中鄧艾反間之計矣。」後主默然不語。<span class="jiazhu">活畫一昏庸之主。</span>姜維又奏曰：「臣誓討賊，以報國恩。陛下休聽小人之言，致生疑慮。」後主良久乃曰：「朕不疑卿；卿且回漢中，俟魏國有變，再伐之可也。」<span class="jiazhu">極沒氣力語，卻只爲後回七伐中原伏線。</span>姜維嘆息出朝，自投漢中去訖。<span class="jiazhu">以下按下蜀漢，再敘魏事。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說黨均回到祁山寨中，報知此事。鄧艾與司馬望曰：「君臣不和，必有內變。」就令黨均入洛陽，報知司馬昭。昭大喜，便有圖蜀之心，<span class="jiazhu">早爲一百十六回伏筆。</span>乃問中護軍賈充曰：「吾今伐蜀，如何？」充曰：「未可伐也。天子方疑主公，若一旦輕出，內難必作矣。<span class="jiazhu">鄧艾方說蜀有內變，賈充卻說魏有內變，借伐蜀轉出弒主，鬥筍甚奇。</span>舊年黃龍兩見於寧陵井中，<span class="jiazhu">魏初改年號便曰黃初，自以爲土德王，蓋色尚黃也。黃龍正應曹氏之君。井中正應幽沉之象。兩見者，正應曹髦被弒之後，又有曹奐被篡也。</span>群臣表賀，以爲祥瑞；天子曰：『非祥瑞也。龍者君象，乃上不在天，下不在田，屈於井中，是幽困之兆也。』遂作<span class="shu-ming">潛龍</span>詩一首。詩中之意，明明道著主公。<span class="jiazhu">曹髦作詩之事，卻在賈充口中寫出，敘事妙品。</span>其詩曰：『傷哉龍受困，不能躍深淵。上不飛天漢，下不見於田。蟠居於井底，鰍鱔舞其前。藏牙伏爪甲，嗟我亦同然！』」<span class="jiazhu">漢少帝飛燕之時興也、賦也；曹髦黃龍之詩比也。不謂百回之後，忽有其對。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	司馬昭聞之大怒，謂賈充曰：「此人欲效曹芳也。<span class="jiazhu">此人公之何人？</span>若不早圖，彼必害我。」<span class="jiazhu">彼者何人也？</span>充曰：「某願爲主公早晚圖之。」
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	時魏甘露五年夏四月，司馬昭帶劍上殿，髦起迎之。群臣皆奏曰：「大將軍功德巍巍，合爲晉公，加九錫。」髦低頭不答。昭厲聲曰：「吾父子兄弟三人有大功於魏，今爲晉公，得毋不宜耶？」<span class="jiazhu">曹操受九錫尚能假意託辭，司馬昭受九錫卻是公然索取。尤而效之，殆有甚焉。</span>髦乃應曰：「敢不如命？」<span class="jiazhu">口氣亦惡。</span>昭曰：「<span class="shu-ming">潛龍</span>之詩，視吾等如鰍鱔，是何禮也？」<span class="jiazhu">天子以字取禍，又見於此。</span>髦不能答。昭冷笑下殿，眾官凜然。髦歸後宮，召侍中王沈、尚書王經、散騎常侍王業三人入內計議。髦泣曰：「司馬昭將懷篡逆，人所共知。朕不能坐受廢辱，卿等可助朕討之！」<span class="jiazhu">不能爲勿用之潛龍，卻欲爲有晦之亢龍矣。</span>王經奏曰：「不可。昔魯昭公不忍季氏，敗走失國；今重權已歸司馬氏久矣，內外公卿，不顧順逆之理，阿附奸賊，非一人也。<span class="jiazhu">如華歆、王朗之助曹丕。</span>且陛下宿衛寡弱，無用命之人。陛下若不隱忍，禍莫大焉。且宜緩圖，不可造次。」髦曰：「『是可忍也，孰不可忍也！』朕意已決，便死何懼！」<span class="jiazhu">還是獻帝耐得。</span>言訖，即入告太后。王沈、王業謂王經曰：「事已急矣。我等不可自取滅族之禍，當往司馬公府下出首，以免一死。」<span class="jiazhu">人心不附曹而附昭，果如王經之言。</span>經大怒曰：「主憂臣辱，主辱臣死，敢懷二心乎？」<span class="jiazhu">不肯輕動之人，正是敢死之士。</span>王沉、王業見經不從，逕自往報司馬昭去了。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	少頃，魏主曹髦出內，令護衛焦伯，聚集殿中宿衛蒼頭官僮三百餘人，<span class="jiazhu">曹操帳前虎衛軍動以萬計，今何如此其憊也？</span>鼓噪而出。髦仗劍升輦，叱左右徑出南闕。王經伏於輦前，大哭而諫曰：「今陛下領數百人伐昭，是驅羊而入虎口耳，<span class="jiazhu">以龍自況，王經乃比之以羊。</span>空死無益。臣非惜命，實見事不可行也！」髦曰：「吾軍已行，卿無阻當。」遂望雲龍門而來。只見賈充戎服乘馬，左有成倅，右有成濟，引數千鐵甲禁兵，吶喊殺來。髦仗劍大喝曰：「吾乃天子也！<span class="jiazhu">一向不成爲天子，此時欲正名定分難矣。</span>汝等突入宮庭，欲弒君耶？」禁兵見了曹髦，皆不敢動。眾人還有天子二字在肚裏。賈充呼成濟曰：「司馬公養你何用？正爲今日之事也！」<span class="jiazhu">賈充只有司馬二字在意中。</span>濟乃綽戟在手，回顧充曰：「當殺耶？當縛耶？」<span class="jiazhu">直將曹髦作一羊耳。</span>充曰：「司馬公有令；只要死的。」<span class="jiazhu">不要獻生，只要納熟。</span>成濟撚戟直奔輦前。髦大喝曰：「匹夫敢無禮乎！」言未訖，被成濟一戟刺中前胸，撞出輦來；再一戟，刃從背上透出，死於輦旁。<span class="jiazhu">從前天子遇害，未有如此之慘者。</span>焦伯挺槍來迎，被成濟一戟刺死。眾皆逃走。王經隨後趕來，大罵賈充曰：「逆賊安敢弒君耶！」充大怒，叱左右縛定，報知司馬昭。昭入內，見髦已死，乃佯作大驚之狀，以頭撞輦而哭，<span class="jiazhu">不知此處眼淚從何處得來。將誰欺？欺天乎？</span>令人報知各大臣。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	時太傅司馬孚入內，見髦屍，首枕其股而哭曰：<span class="jiazhu">此是真哭。</span>「弒陛下者，臣之罪也！」<span class="jiazhu">趙穿弒其君，而<span class="shu-ming">春秋</span>歸罪於趙盾，孚殆以趙盾自比矣。</span>遂將髦屍用棺槨盛貯，停於偏殿之西。昭入殿中，召群臣會議。群臣皆至，獨有尚書僕射陳泰不至。昭令泰之舅尚書荀顗召之。泰大哭曰：「論者以泰比舅，今舅實不如泰也。」<span class="jiazhu">吳國全紀是外甥背娘舅，今魏國荀顗是娘舅背外甥。</span>乃披麻帶孝而入，哭拜於靈前。昭亦佯哭而問曰：「今日之事，何法處之？」泰曰：「獨斬賈充，少可以謝天下耳。」<span class="jiazhu">曰「少可以謝天下」，則知斬賈充亦是次著矣。</span>昭沉吟良久，又問曰：「再思其次？」<span class="jiazhu">意在成濟一人。</span>泰曰：「惟有進於此者，不知其次。」<span class="jiazhu">明明道著司馬昭。</span>昭曰：「成濟大逆不道，可剮之，滅其三族。」濟大罵昭曰：「非我之罪，是賈充傳汝之命！」昭令先割其舌。濟至死叫屈不絕。弟成倅亦斬於市，盡滅三族。<span class="jiazhu">助亂賊者即爲亂賊所殺，人亦何爲而助亂賊也！</span>後人有詩歎曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	司馬當年命賈充，弒君南闕赭袍紅。<br/>
	卻將成濟誅三族，只道軍民盡耳聾！
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	昭又使人收王經全家下獄。王經正在廷尉廳下，忽見縛其母至。經叩頭大哭曰：「不孝子累及慈母矣！」母大笑曰：「人誰不死？正恐不得死所耳！以此棄命，何恨之有！」<span class="jiazhu">可與徐庶之母并傳。庶母欲其子之忠漢，經母喜其子之忠魏，同一意也。</span>次日，王經全家皆押赴東市。王經母子含笑受刑。滿城士庶，無不垂淚。後人有詩曰：
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	漢初誇伏劍，漢末見王經。<br/>
	真烈心無異，堅剛志更清。<br/>
	節如泰華重，命似鴻毛輕。<br/>
	母子聲名在，應同天地傾。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	太傅司馬孚請以王禮葬曹髦，昭許之。賈充等勸司馬昭受魏禪，即天子位。昭曰：「昔文王三分天下有其二，以服事殷，故聖人稱爲至德。<span class="jiazhu">曹操欲學周文王，司馬昭亦稱文王，看樣得好。</span>魏武帝不肯受禪於漢，猶吾之不肯受禪於魏也。」<span class="jiazhu">曹芳常以曹操比司馬師矣，今司馬昭亦以曹操自比。夫君子比臣於曹猶可言也，臣亦公然自比於曹操，不可言也。</span>賈充等聞言，已知司馬昭留意於子司馬炎矣，<span class="jiazhu">曹操讓皇帝與曹丕做，司馬昭亦讓皇帝與司馬炎做，欲篡其子孫而即學其祖宗之法，哀哉！</span>遂不復勸進。是年六月，司馬昭立常道鄉公曹璜爲帝，改元景元元年。璜改名曹奐，字景召，乃武帝曹操之孫，燕王曹宇之子也。奐封昭爲相國晉公，賜錢十萬、絹萬匹。其文武多官，各有封賞。<span class="jiazhu">以下按過魏事，再敘西蜀。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	早有細作報入蜀中。姜維聞司馬昭弒了曹髦，立了曹奐，喜曰：「吾今日伐魏又有名矣。」遂發書入吳，令起兵問司馬昭弒君之罪；一面奏准後主，起兵十五萬，車乘數千輛，皆置板箱於上；令廖化、張翼爲先鋒。化取子午穀，翼取駱穀，維自取斜谷，皆要出祁山之前取齊。三路兵并起，殺奔祁山而來。<span class="jiazhu">此是七伐中原。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	時鄧艾在祁山寨中，訓練人馬，聞報蜀兵三路殺到，乃聚諸將計議。參軍王瓘曰：「吾有一計，不可明言，現寫在此，謹呈將軍台覽。」艾接來展看畢，笑曰：「此計雖妙，只怕瞞不過姜維。」瓘曰：「某願捨命前去。」艾曰：「公志若堅，必能成功。」遂撥五千兵與瓘。瓘連夜從斜谷迎來，正撞蜀兵前隊哨馬。瓘叫曰：「我是魏國降兵，可報與主帥。」哨軍報知姜維，維令攔住餘兵，只教爲首的將來見。瓘拜伏於地曰：「某乃王經之姪王瓘也。近見司馬昭弒君，將叔父一門皆戮，某痛恨入骨。今幸將軍興師問罪，故特引本部兵五千來降。願從調遣，剿除奸黨，以報叔父之恨。」<span class="jiazhu">與前蔡中、蔡和之降吳以殺蔡瑁爲名一樣局面。</span>維大喜，謂瓘曰：「汝既誠心來降，吾豈不誠心相待？吾軍中所患者，不過糧耳。今有糧車數千，現在川口，汝可運赴祁山。吾只今去取祁山寨也。」<span class="jiazhu">讀者試猜姜伯約是何意見？</span>歡心中大喜，以爲中計，忻然領諾。姜維曰：「汝去運糧，不必用五千人，但引三千人去，留下二千人引路，以打祁山。」<span class="jiazhu">妙著已算定。</span>瓘恐維疑惑，乃引三千兵去了。維令傅僉引二千魏兵隨征聽用。忽報夏侯霸到。霸曰：「都督何故准信王瓘之言也？吾在魏，雖不知備細，未聞王瓘是王經之姪。<span class="jiazhu">想是通譜宗姪耳。</span>其中多詐，請將軍察之。」維大笑曰：「我已知王瓘之詐，故分其兵勢，將計就計而行。」<span class="jiazhu">原來如此。</span>霸曰：「公試言之。」維曰：「司馬昭奸雄比於曹操，既殺王經，滅其三族，安肯存親姪於關外領兵？故知其詐也。<span class="jiazhu">能料王瓘，只是能料司馬昭耳。</span>仲權之見，與我暗合。」於是姜維不出斜谷，卻令人於路暗伏，以防王瓘奸細。不旬日，果然伏兵捉得王瓘回報鄧艾下書人來見。維問了情節，搜出私書，書中約於八月二十日，從小路運糧送歸大寨，卻教鄧艾遣兵於雲山谷中接應。維將下書人殺了，卻將書中之意，改作八月十五日，約鄧艾自率大兵於雲山谷中接應。一面令人扮作魏軍往魏營下書；<span class="jiazhu">來降的是真魏兵，下書的是假魏兵。王瓘是以真用假，姜維是以假用假。</span>一面令人將現有糧車數百輛，卸了糧米裝載乾柴茅草引火之物，用青布罩之，<span class="jiazhu">以此木換八木。</span>令傅僉引二千原降魏兵，執打運糧旗號。維卻與夏侯霸各引一軍，去山谷中埋伏。令蔣舒出斜谷，廖化、張翼俱各進兵，來取祁山。<span class="jiazhu">前姜維本自出斜谷，今卻換了蔣舒，變化得妙。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說鄧艾得了王瓘書信，大喜，急寫回書，今來人回報。至八月十五日，鄧艾引五萬精兵徑往雲山谷中來，遠遠使人憑高眺探，只見無數糧車，接連不斷，從山谷中而行。<span class="jiazhu">此是傅僉扮作王瓘。</span>艾勒馬望之，果然皆是魏兵。<span class="jiazhu">知真魏兵。</span>左右曰：「天已昏暮，可速接應王瓘出穀口。」艾曰：「前面山勢掩映，倘有伏兵，急難退步，只可在此等候。」<span class="jiazhu">鄧艾亦甚精細。</span>正言間，忽兩騎馬驟至，報曰：「王將軍因將糧草過界，背後人馬趕來，望早救應。」<span class="jiazhu">此兩人是假魏兵。</span>艾大驚，急催兵前進。時值初更，月明如晝。<span class="jiazhu">且是八月十五日。○將寫火，先寫月，百忙中有此閒筆。</span>只聽得山后吶喊，艾只道王瓘在山后廝殺。徑奔過山后時，忽樹林後一彪軍撞出，爲首蜀將傅僉，縱馬大叫曰：「鄧艾匹夫！已中吾主將之計，何不早早下馬受死！」<span class="jiazhu">讀至此爲之一快。</span>艾大驚，勒回馬便走。車上火盡著，<span class="jiazhu">中秋放煙火，竟似正月元宵。</span>那火便是號火。<span class="jiazhu">一火兩用。</span>兩勢下蜀兵盡出，殺得魏兵七斷八續，但聞四下山上只叫：「拿住鄧艾的賞千金，封萬戶侯！」<span class="jiazhu">大是快人。</span>諕得鄧艾棄甲丟盔，撇了坐下馬，雜在步軍之中，爬山越嶺而逃。<span class="jiazhu">與曹操割鬚棄袍時仿佛相似。</span>姜維、夏侯霸只望馬上爲首的徑來擒捉，不想鄧艾步行走脫。維領得勝兵去接王瓘糧車。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說王瓘密約鄧艾，先期將糧草車仗，整備停當，端候舉事。忽有心腹人報：「事已洩漏，鄧將軍大敗，不知性命如何？」瓘大驚，令人哨探，回報三路兵圍殺將來，背後又見塵頭大起，四下無路。瓘叱左右令放火，盡燒糧草車輛。<span class="jiazhu">前燒假糧，此燒真糧，弄假成真，以火濟火。</span>一霎時，火光突起，烈火燒空。瓘大叫曰：「事已急矣！汝等宜死戰！」乃提兵望西殺出。背後姜維三路追趕。維只道王瓘捨命撞回魏國，不想反殺入漢中而去。瓘因兵少，只恐追兵趕上，遂將棧道并各關隘盡皆燒毀。<span class="jiazhu">姜維不先殺王瓘，亦是失著。</span>姜維恐漢中有失，遂不追鄧艾，提兵連夜抄小路來追殺王瓘。瓘被四面蜀兵攻擊，投黑龍江而死。<span class="jiazhu">又是以水濟火。</span>余兵盡被姜維坑之。維雖然勝了鄧艾，卻折了許多糧車，又毀了棧道，乃引兵還漢中。鄧艾引部下敗兵，逃回祁山寨內，上表請罪，自貶其職。司馬昭見艾數有大功，不忍貶之，復加厚賜。艾將原賜財物，盡分給被害將士之家。昭恐蜀兵又出，遂添兵五萬與艾守禦。姜維連夜修了棧道，又議出師。正是：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	連修棧道兵連出，不伐中原死不休。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	未知勝負如何，且看下文分解。
</p>
</div></body></html>