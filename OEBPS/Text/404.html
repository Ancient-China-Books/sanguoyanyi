<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第二十八回　斬蔡陽兄弟釋疑　會古城主臣聚義</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第二十八回　斬蔡陽兄弟釋疑
	會古城主臣聚義
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	曹操於關公之行，不使人導之出疆者，陽美其大義而陰忌其歸劉，故聽彼自往。若其於路阻截而復回，則是不留之留也；若其中途爲人所害而死，則是不殺之殺也。迨至斬關而出，渡過黃河，當此之時，留之不可，殺之不得也；於是又恐不見了自己人情，然後令人齎送文憑以示恩厚。斯其設心，不大可見乎？文憑之送，不送於而用文憑之時，而送於不必用文憑之後。讀者讀至此，慎勿被曹操瞞過也。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	關公既遇廖化，又遇周倉。廖化是黃巾，周倉亦是黃巾。化之從公後於倉，而倉之慕公切於化。夫使倉而不與公遇，不過綠林一豪客耳。今日立廂繪像，倉得捧大刀立於公之側，竟附公以并垂不朽。可見人貴改圖，士貴擇主。雖失足雈苻，未嘗不可以更新；而單身作僕，勝似擁嘍囉稱大王也。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	人但知「降漢不降曹」爲雲長大節，而不知大節如翼德殆視雲長而更烈也。雲長辨漢與曹甚明，翼德辨漢與曹又甚明。操爲漢賊，則從漢賊者亦漢賊；彼誤以關公爲降曹，故罵曹操并罵關公，而桃園舊好所以不暇顧矣。蓋有君臣，然後有兄弟。君臣之義乖，即兄弟之義亦絕。衣帶詔之公憤爲重，而桃園之私盟爲輕。推斯志也，使翼德而處土山之圍，寧蹈白刃而死，豈肯權宜變通，姑與曹操周旋乎哉！翼德生平最怒呂布，以其滅倫絕理，故一見便呼爲「三姓家奴」，而嗣後屢欲殺之，其怒曹操，亦猶是耳。惡呂布以正父子之倫，惡曹操以正君臣之禮，如翼德者，斯可謂之真孝子，斯可謂之真忠臣。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	翼德失徐州，而雲長責之；雲長寄許都，而翼德責之。能如此以義相責，方是好兄弟。每怪今人好立朋黨；一締私盟，便互相遮護，雖有大過，不嫌其非。此以水濟水耳，豈所稱「和而不同」之君子乎？
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	玄德之於關公也，隔河望見旗幟而以手加額；翼德之於關公也，古城覿面相逢而綽槍欲戰，一兄一弟，何其不同如此哉？曰：既不降曹，而何以在曹？此翼德所以責關公者也。知其身雖在曹，而必不降曹，此玄德所以信關公者也。觀弟之責其兄，則能爲翼德之兄者，固自不易；觀兄之信其弟，則能爲雲長之主者，大非偶然矣。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	只因關公以弟尋兄、以叔保嫂，遂引出一派親戚來：胡華與胡班爲父子；韓福與王植爲姻家；蔡陽與秦琪爲甥舅。不唯各主其主，又復各親其親矣。至於不殺郭常之子，以存人祀；收養關定之子，以立己嗣：關公父子是初相見，桃園兄弟是重會合，玄德夫婦是再團圓。合前回與此回，殆共成一篇親親文字雲。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	玄德在許都聽滿寵報信，但知公孫瓚下落，不知趙子龍下落，令人鬱鬱不快。關公在汝南見孫乾報信，但知玄德下落，并不提起張翼德下落，又令人鬱鬱不快。今至此回，不約而同，不期而會，不特當日見者快然，即今日讀者亦爲之快然矣。由前而觀，則桃園爲初聚義，古城爲再聚義；由後而觀，則南陽會諸葛方爲大聚義，古城合子龍爲小聚義也。
</p>
<p class="jiazhu" id="p7"><a class="gg-link" href="#p7" onclick="return changeColor(this);"></a>
	劉、關、張三人兩番聚散：一散於呂布之攻小沛，再散於曹操之攻徐州。而玄德則前投曹操，後投袁紹；關公則前在東海，後在許都；翼德則兩次俱在芒碭山中。乃敘事者於前之散也，略關、張而獨詳玄德；於後之散也，則略翼德，稍詳玄德，而獨甚詳關公。所以然者，三面之事，不能并時同敘，故取其事之長者而備載焉，取其事之短者而簡括焉。史遷筆法，往往如此。
</p>
<p class="jiazhu" id="p8"><a class="gg-link" href="#p8" onclick="return changeColor(this);"></a>
	前回埋伏後文，此回收拾前文。如胡班、廖化、普淨輩，俱於前回埋伏。糜竺、糜芳、簡雍、趙雲等，俱於此回收拾。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說關公同孫乾保二嫂向汝南進發，不想夏侯惇領三百餘騎，從後追來。孫乾保車仗前行。關公回身勒馬按刀問曰：「汝來趕我，有失丞相大度。」夏侯惇曰：「丞相無明文傳報，汝於路殺人，又斬吾部將，無禮太甚！我特來擒你，獻與丞相發落！」言訖，便拍馬挺槍欲鬥。只見後面一騎飛來，大叫：「不可與雲長交戰！」關公按轡不動。來使於懷中取出公文，謂夏侯惇曰：「丞相敬愛關將軍忠義，恐於路關隘攔截，故遣某特齎公文，遍行諸處。」<span class="jiazhu">直在渡河之後公文方到，此曹操奸猾處。</span>惇曰：「關某於路殺把關將士，丞相知否？」來使曰：「此卻未知。」<span class="jiazhu">第一次斬關之時，關吏必己飛報許都矣。豈有五關俱斬，而操猶未知者乎？其「未知」者，曹操教之也，恐知之而後發使，不見了自己人情耳。</span>惇曰：「我只活捉他去見丞相，待丞相自放他。」關公怒曰：「吾豈懼汝耶！」拍馬持刀，直取夏侯惇。惇挺槍來迎。兩馬相交，戰不十合，忽又一騎飛至，大叫：「二將軍少歇！」惇停槍問來使曰：「丞相叫擒關某乎？」<span class="jiazhu">此句問得更妙。惇意亦以斬關之事操必知之矣。</span>使者曰：「非也。丞相恐守關諸將阻擋關將軍，故又差某馳公文來放行。」<span class="jiazhu">未渡河前一紙公文不見，既渡河後公文連片而至，曹操大是奸猾。</span>惇曰：「丞相知其於路殺人否？」使者曰：「未知。」<span class="jiazhu">第二番使命猶云「未知」，一發是詐。</span>惇曰：「既未知其殺人，不可放去。」指揮手下軍士，將關公圍住。關公大怒，舞刀來迎。兩個正欲交鋒，陣後一人飛馬而來，大叫：「雲長、元讓，休得爭戰！」眾視之，乃張遼也。二人各勒住馬。張遼近前言曰：「奉丞相鈞旨：因聞知雲長斬關殺將，恐於路有阻，特差我傳諭各處關隘，任便放行。」<span class="jiazhu">前兩次言不知者，恐知其斬關而後發使，不見了人情。此直言已知者，見得知其斬關而并不怒，索性再賣個人情也。皆是曹操奸猾處。</span>惇曰：「秦琪是蔡陽之甥。他將秦琪託付我處，今被關某所殺，怎肯乾休？」<span class="jiazhu">伏後蔡陽廝殺事。</span>遼曰：「我見蔡將軍，自有分解。既丞相大度，教放雲長去，公等不可廢丞相之意。」夏侯惇只得將軍馬約退。<span class="jiazhu">五關俱已斬過，一夏侯惇何足阻之，此時亦落得做個人情矣。</span>遼曰：「雲長今欲何往？」關公曰：「聞兄長又不在袁紹處，吾今將遍天下尋之。」遼曰：「既未知玄德下落，且再回見丞相，若何？」<span class="jiazhu">本爲放行而來，卻轉出挽留一語，趣甚。</span>關公笑曰：「安有是理！文遠回見丞相，幸爲我謝罪。」說畢，與張遼拱手而別。<span class="jiazhu">公之來以遼終，公之去亦以遼終。</span>於是張遼與夏侯惇領軍自回。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	關公趕上車仗，與孫乾說知此事。二人并馬而行。行了數日，忽值大雨滂沱，行裝盡濕。<span class="jiazhu">出路人每有如此苦事。</span>遙望山岡邊有一所莊院，關公引著車仗，到彼借宿。莊內一老人出迎。<span class="jiazhu">又遇一老人。</span>關公具言來意。老人曰：「某姓郭，名常，世居於此。久聞大名，幸得瞻拜。」遂宰羊置酒相待，請二夫人於後堂暫歇。郭常陪關公、孫乾於草堂飲酒，<span class="jiazhu">此老之待客與胡華相似。</span>一邊烘焙行李，<span class="jiazhu">照上「行裝盡濕」句，細甚。</span>一邊餵養馬匹。<span class="jiazhu">閑中帶出馬匹二字，爲後偷馬一逗，細甚。</span>至黃昏時候，忽見一少年<span class="jiazhu">又遇一少年。</span>引數人入莊，徑上草堂。郭常喚曰：「吾兒來拜將軍。」因謂關公曰：「此愚男也。」關公問何來。常曰：「射獵方回。」<span class="jiazhu">代答。</span>少年見過關公，即下堂去了。<span class="jiazhu">寫得閃閃忽忽。</span>常流淚言曰：「老夫耕讀傳家，止生此子，不務本業，惟以遊獵爲事。是家門不幸也！」<span class="jiazhu">胡華之子賢，郭常之子不肖，閑閑相對。</span>關公曰：「方今亂世，若武藝精熟，亦可以取功名，何云不幸？」常曰：「他若肯習武藝，便是有志之人。今專務遊蕩，無所不爲，<span class="jiazhu">伏偷馬事。</span>老夫所以憂耳！」關公亦爲嘆息。至更深，郭常辭出。關公與孫乾方欲就寢，忽聞後院馬嘶人叫。<span class="jiazhu">讀者至此，疑又有卞喜伏兵，王值縱火之事。</span>關公急喚從人，卻都不應，乃與孫乾提劍往視之。只見郭常之子倒在地上叫喚，從人正與莊客廝打。<span class="jiazhu">好看。</span>公問其故。從人曰：「此人來盜赤兔馬，<span class="jiazhu">前有劫車仗之盜，此又有偷馬匹之賊，亦閑閑相對。</span>被馬踢倒。我等聞叫喚之聲，起來巡看，莊客們反來廝鬧。」公怒曰：「鼠賊焉敢盜吾馬！」恰待發作，郭常奔至，告曰：「不肖子爲此歹事，罪合萬死！奈老妻最憐愛此子，<span class="jiazhu">人情多愛獨子，而婦人之情，又每憐不肖之子。則此子之不肖，未必非憐愛釀成之也。</span>乞將軍仁慈寬恕！」關公曰：「此子果然不肖，適纔老翁所言，真知子莫若父也。<span class="jiazhu">不知子者又莫若母。</span>我看翁面，且姑恕之。」遂分付從人看好了馬，喝散莊客，與孫乾回草堂歇息。次日，郭常夫婦出拜於堂前，謝曰：「犬子冒瀆虎威，深感將軍恩恕。」關公令喚出：「我以正言教之。」常曰：「他於四更時分，又引數個無賴之徒，不知何處去了。」<span class="jiazhu">爲後劫馬伏筆。</span>關公謝別郭常，奉二嫂上車，出了莊院，與孫乾并馬，護著車仗，取山路而行。不及三十里，只見山背後擁出百餘人，爲首兩騎馬，<span class="jiazhu">本爲盜一匹馬，卻引出兩騎馬來。</span>前面那人頭裹黃巾，身穿戰袍，後面乃郭常之子也。<span class="jiazhu">奇絕。此子兩番忽伏忽見。</span>黃巾者曰：「我乃天公將軍張角部將也！來者快留下赤兔馬，放你過去！」關公大笑曰：「無知狂賊！汝既從張角爲盜，亦知劉、關、張兄弟三人名字否？」<span class="jiazhu">第一回中事忽於此一提。○於關公口中補照劉、張，妙甚。</span>黃巾者曰：「我只聞赤面長髯者名關雲長，<span class="jiazhu">此人口中卻放下劉、張，獨問關公，又妙。</span>卻未識其面。<span class="jiazhu">現對赤面，何云未識？</span>汝何人也？」公乃停刀立馬，解開須囊，出長髯令視之。<span class="jiazhu">此人所以捨劉、張而獨問關公者，蓋已疑公之赤面，未見有長髯耳。故公即開出示之。</span>其人滾鞍下馬，腦揪郭常之子，拜獻於馬前。<span class="jiazhu">前有殺杜遠之廖化，今有擒常子之裴元紹，又遙遙相對。</span>關公問其姓名。告曰：「某姓裴，名元紹。自張角死後，一向無主，嘯聚山林，權於此處藏伏。今早這廝來報：『有一客人，<span class="jiazhu">更不問此客姓名，這廝可謂鹵莽。</span>騎一匹千里馬，在我家投宿。』特邀某來劫奪此馬。不想卻遇將軍。」<span class="jiazhu">前杜遠事只在廖化口中虛述，今郭子事亦只在元紹口中虛述，皆省筆之法。</span>郭常之子拜伏乞命。關公曰：「吾看汝父之面，饒你性命！」<span class="jiazhu">篤於兄弟者，不絕人之父子。</span>郭子抱頭鼠竄而去。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	公謂元紹曰：「汝不識吾面，何以知吾名？」元紹曰：「離此三十里，有一臥牛山。山上有一關西人，姓周，名倉，兩臂有千斤之力，板肋虯髯，形容甚偉。原在黃巾張寶部下爲將，張寶死，嘯聚山林。他多曾與某說將軍盛名，恨無門路相見。」<span class="jiazhu">因郭常引出郭常之子，因郭常之子引出裴元紹，又因裴元紹引出周倉，方知郭常相見一段文字并非閒筆。郭常爲周倉引頭，亦如胡華爲胡班伏線耳。</span>關公曰：「綠林中非豪傑託足之處。公等今後可各去邪歸正，勿自陷其身。」元紹拜謝。正說話間，遙望一彪人馬來到。元紹曰：「此必周倉也。」關公乃立馬待之。果見一人，黑面長身，持槍乘馬，引眾而至。<span class="jiazhu">周倉形狀，前在元紹田中敘出，今又在關公眼中看出。</span>見了關公，驚喜曰：「此關將軍也！」疾忙下馬，俯伏道傍，曰：「周倉參拜。」<span class="jiazhu">畫出驚喜之狀。</span>關公曰：「壯士何處曾識關某來？」倉曰：「舊隨黃巾張寶時，曾識尊顏。<span class="jiazhu">元紹但聞公名，周倉已識公面。</span>恨失身賊黨，不得相隨。今日幸得拜見。願將軍不棄，收爲步卒，早晚執鞭隨鐙，死亦甘心！」<span class="jiazhu">勇於從義，誠於慕賢，倉亦人傑矣哉！</span>公見其意甚誠，乃謂曰：「汝若隨我，汝手下人伴若何？」倉曰：「願從則俱從，不願從者聽之可也。」於是眾人皆曰：「願從。」關公乃下馬，至車前稟問二嫂。<span class="jiazhu">稟命而行，儼然有父兄在。</span>甘夫人曰：「叔叔自離許都，於路獨行，至此歷過多少艱難，未嘗要軍馬相隨。前廖化欲相投，叔既卻之，<span class="jiazhu">夫人口中，又將廖化事一提，照應前文。</span>今何獨容周倉之眾耶？我輩女流淺見，叔自斟酌。」公曰：「嫂嫂之言是也。」遂謂周倉曰：「非關某寡情，奈二夫人不從。汝等且回山中，待我尋見兄長，必來相招。」周倉頓首告曰：「倉乃一粗莽之夫，失身爲盜，今遇將軍，如重見天日，豈忍復錯過！若以眾人相隨爲不便，可令其盡跟裴元紹去。倉隻身步行跟隨將軍，雖萬里不辭也！」<span class="jiazhu">有匹馬尋兄之主人，自有隻身隨主之從者。○倉之誠於從公如此，宜其與公同享血食於千秋也。</span>關公再以此言告二嫂。甘夫人曰：「一二人相從，無妨於事。」公乃令周倉撥人伴隨裴元紹去。元紹曰：「我亦願隨關將軍。」周倉曰：「汝若去時，人伴皆散。且當權時統領，我隨關將軍去，但有住紮處，便來取你。」<span class="jiazhu">伏一筆。</span>元紹怏怏而別。<span class="jiazhu">元紹之不得從公，亦有幸有不幸也。</span>周倉跟著關公，往汝南進發。行了數日，遙見一座山城。公問土人：「此何處也？」土人曰：「此名古城。數月前有一將軍，姓張，名飛，引數十騎到此，將縣官逐去，<span class="jiazhu">逐縣官，正與鞭督郵遙望。</span>占住古城，招軍買馬，積草屯糧。今聚有三五千人馬，四遠無人敢敵。」<span class="jiazhu">芒碭一去，令人想殺。至此忽然出現，爲之色喜。</span>關公喜曰：「吾弟自徐州失散，一向不知下落，誰想卻在此！」<span class="jiazhu">本爲尋兄，卻先遇弟，奇文幻事。</span>乃令孫乾先入城通報，教來迎接二嫂。<span class="jiazhu">本爲尋常家數耳，不料下文幻出絕奇之事。</span>
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說張飛在芒碭山中，住了月餘。因出外探聽玄德消息，<span class="jiazhu">又是一位尋兄的。</span>偶過古城。入縣借糧；縣官不肯，<span class="jiazhu">此土人所未述。○這縣官大不曉事。</span>飛怒，因就逐去縣官，奪了縣印，<span class="jiazhu">將軍權署知縣印。</span>占住城池，權且安身。<span class="jiazhu">補述張飛事，斷不可少。</span>當日孫乾領關公命，入城見飛。施禮畢，具言：「玄德離了袁紹處，投汝南去了。今雲長直從許都送二位夫人至此，請將軍出迎。」張飛聽罷，更不回言，隨即披掛持矛上馬，引一千餘人，徑出北門。<span class="jiazhu">奇絕怪絕，不解其故。</span>孫乾驚訝，又不敢問，只得隨出城來。關公望見張飛到來，喜不自勝，付刀與周倉接了，拍馬來迎。只見張飛圓睜環眼，倒豎虎鬚，吼聲如雷，揮矛向關公便搠。<span class="jiazhu">奇絕怪絕。一路胡華、郭常、廖化、周倉等輩，無不出莊拜迎、下馬拜伏，至此愛弟相見，忽然挺矛便搠，真驚殺人。</span>關公大驚，連忙閃過，便叫：「賢弟何故如此？豈忘了桃園結義耶？」<span class="jiazhu">首卷中事，公忽一提。</span>飛喝曰：「你既無義，有何面目來與我相見！」<span class="jiazhu">前此稱兄道弟，今忽作你我之呼。蓋你我之爲兄弟，本以義合也；你既無義，則你是你、我是我，你是做你的人，我是做我的人，你無面目見我，我亦無面目見你矣。說得字字憤，聲聲激。○前回極力寫雲長，此回極力寫翼德。</span>關公曰：「我如何無義？」飛曰：「你背了兄長，降了曹操，封侯賜爵。今又來賺我，<span class="jiazhu">竟說來賺我，冤屈得好。</span>我今與你拼個死活！」<span class="jiazhu">桃園之誓，不求同生，但求同死。今你既背義，則你死我活，方爲快也。字字憤，聲聲激。</span>關公曰：「你原來不知！我也難說。現放著二位嫂嫂在此，賢弟請自問。」<span class="jiazhu">公不自說，推二嫂說，情景逼真。</span>二夫人聽得，揭簾而呼曰：「三叔何故如此？」飛曰：「嫂嫂住著。且看我殺了負義的人，然後請嫂嫂入城。」<span class="jiazhu">嫂猶兄也，殺負兄之人於嫂之前，猶殺之於兄前也。字字憤，聲聲激。○降曹即是負劉，負劉即是負義；義則兄之，負義則人之：翼德真聖人也。</span>甘夫人曰：「二叔因不知你等下落，故暫時棲身曹氏。今知你哥哥在汝南，特不避險阻，送我們到此。三叔休錯見了。」糜夫人曰：「二叔向在許都，原出於無奈。」<span class="jiazhu">前翼德失陷二嫂於呂布，則雲長責之，而玄德解之；今雲長失陷二嫂於曹操，則翼德責之，而二嫂解之。前後亦遙遙相對。</span>飛曰：「嫂嫂休要被他瞞過了。忠臣寧死而不辱，大丈夫豈有事二主之理！」<span class="jiazhu">可知雲長之事，翼德所不能爲，亦不肯爲。</span>關公曰：「賢弟休屈了我。」孫乾曰：「雲長特來尋將軍。」<span class="jiazhu">夾孫乾語，更妙。</span>飛喝曰：「如何你也胡說？他那裏有好心，必是來捉我！」<span class="jiazhu">真認雲長爲曹操心腹，故作此等語。</span>關公曰：「我若捉你，須帶軍馬來。」<span class="jiazhu">借此一語，帶起下文，如針引線，極敘法之妙。○幸是不曾帶得廖化、裴元紹等一班人伴來，不然真是沒得辨。</span>飛把手指曰：「兀的不是軍馬來也！」<span class="jiazhu">來得突兀。敘事妙品。</span>關公回顧，果見塵埃起處，一彪人馬來到。風吹旗號，正是曹軍。<span class="jiazhu">關公此時，真渾身是口難分說矣。</span>張飛大怒曰：「今還敢支吾麼？」<span class="jiazhu">不特翼德心疑，即關公亦心疑，讀者至此亦心疑。</span>挺丈八蛇矛便搠將來。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	關公急止之曰：「賢弟且住。你看我斬此來將，以表我真心。」<span class="jiazhu">絕妙辨冤法。</span>飛曰：「你果有真心，我這裏三通鼓罷。便要你斬來將！」<span class="jiazhu">禰衡之鼓三通，其節悲；張飛之鼓三通，其聲壯。</span>關公應諾。須臾，曹軍至。爲首一將，乃是蔡陽，挺刀縱馬大喝曰：「你殺吾外甥秦琪，卻原來逃在此！吾奉丞相命，特來拿你！」關公更不打話，舉刀便砍。張飛親自擂鼓。只見一通鼓未盡，關公刀起處，蔡陽頭已落地。<span class="jiazhu">關公事借蔡陽頭爲辨揭，蔡陽頭以張飛鼓爲邀帖。</span>眾軍士俱走。關公活捉執認旗的小卒過來，問取來由。小卒告說：「蔡陽聞將軍殺了他外甥，十分忿怒，要來河北與將軍交戰。丞相不肯，因差他往汝南攻劉辟。不想在這裏遇著將軍。」<span class="jiazhu">曹操一邊事在軍人口中補出，省筆。</span>關公聞言，教去張飛前告說其事。飛將關公在許都時事細問小卒，小卒從頭至尾說了一遍，飛方纔信。<span class="jiazhu">既借曹將頭辨心跡於目前，又借曹軍口證往事於前日，張飛又不得不信服矣。</span>正說間，忽城中軍士來報：「城南門外，有十數騎來的甚緊，不知是甚人。」<span class="jiazhu">一波未平，一波又起。○讀者至此，又疑是曹兵至矣。</span>張飛心中疑慮，便轉出南門看時，果見十數騎輕弓短箭而來。見了張飛，滾鞍下馬。視之，乃糜竺、糜芳也。<span class="jiazhu">張飛在古城遇二糜，與關公在汝南遇孫乾，一樣出人意外。</span>飛亦下馬相見。竺曰：「自徐州失散，我兄弟二人逃難回鄉。使人遠近打聽，知雲長降了曹操，主公在於河北；又聞簡雍亦投河北去了。<span class="jiazhu">又在二糜口中帶表簡雍下落，妙。</span>只不知將軍在此。昨於路上遇見一夥客人，說有一姓張的將軍如此模樣，今據古城。我兄弟度量必是將軍，故來尋訪。幸得相見！」<span class="jiazhu">二糜蹤跡，亦只借他口中敘出，省筆。</span>飛曰：「雲長兄與孫乾送二嫂方到，已知哥哥下落。」二糜大喜，同來見關公，并參見二夫人。飛遂迎請二嫂入城。至衙中坐定，二夫人訴說關西歷過之事，張飛方纔大哭，參拜雲長。<span class="jiazhu">不知則大怒欲殺，知之則大哭下拜，英雄血性，固應爾爾。</span>二糜亦俱傷感。張飛亦自訴別後之事，<span class="jiazhu">敘事簡到。</span>一面設宴賀喜。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	次日，張飛欲與關公同赴汝南見玄德。<span class="jiazhu">寫張飛。</span>關公曰：「賢弟可保護二嫂暫住此城，待我與孫乾先去探聽兄長消息。」<span class="jiazhu">保嫂尋兄之事，前此關公獨任之，今則與翼德分任之矣。</span>飛允諾。關公與孫乾引數騎奔汝南來。劉辟、龔都接著，關公便問：「皇叔何在？」劉辟曰：「皇叔到此住了數日，爲見軍少，復往河北袁本初處商議去了。」<span class="jiazhu">前赴河北，卻在汝南；今至汝南，又在河北。古詩云：「人生不相見，動如參與商。」散而求復聚，如此之難，可發一歎。</span>關公怏怏不樂。孫乾曰：「不必憂慮。再苦一番驅馳，仍往河北去報知皇叔，同至古城便了。」關公依言，辭了劉辟、龔都，回至古城，與張飛說知此事。張飛便欲同至河北。<span class="jiazhu">寫張飛。</span>關公曰：「有此一城，便是我等安身之處，未可輕棄。我還與孫乾同往袁紹處，尋見兄長，來此相會。賢弟可堅守此城。」飛曰：「兄斬他顏良、文醜，如何去得？」<span class="jiazhu">斬顏良、文醜事，又在張飛口中一提。</span>關公曰：「不妨。我到彼，當見機而變。」<span class="jiazhu">爲後不入境伏筆。</span>遂喚周倉問曰：「臥牛山裴元紹處共有多少人馬？」倉曰：「約有四五百。」關公曰：「我今抄近路去尋兄長。汝可往臥牛山招此一枝人馬，從大路上接來。」欲使彼接應，以防不虞，不意後文又殊不然。倉領命而去。關公與孫乾只帶二十餘騎投河北來。將至界首，乾曰：「將軍未可輕入，只在此間暫歇。<span class="jiazhu">孫乾甚精細。○千里尋兄，及至兄所，卻不即入見，變幻之極。</span>待某先入見皇叔，別作商議。」關公依言，先打發孫乾去了。遙望前村有一所莊院，便與從人到彼投宿。莊內一老翁攜杖而出，<span class="jiazhu">又遇一老人。</span>與關公施禮。公具以實告。老翁曰：「某亦姓關，名定。久聞大名，幸得瞻謁。」遂命二子出見，<span class="jiazhu">又遇兩少年。○此處且不敘明二子，妙。</span>款留關公，并從人俱留於莊內。<span class="jiazhu">胡華之後有郭常，郭常之後有關定。一樣蹊徑，各自出奇。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	且說孫乾匹馬入冀州，見玄德，具言前事。玄德曰：「簡雍亦在此間，<span class="jiazhu">先有二糜報信，此處便不突然。</span>可暗請來同議。」少頃，簡雍至，與孫乾相見畢，共議脫身之計。雍曰：「主公明日見袁紹，只說要往荊州說劉表共破曹操，便可乘機而去。」<span class="jiazhu">前在許都脫身，託言攻袁術；今在河北脫身，託言說劉表：一樣騙法。</span>玄德曰：「此計大妙！但公能隨我去否？」雍曰：「某亦自有脫身之計。」<span class="jiazhu">此計且不說出。</span>商議已定。次日，玄德入見袁紹，告曰：「劉景升鎮守荊襄九郡，兵精糧足，宜與相約，共攻曹操。」紹曰：「吾嘗遣使約之，奈彼未肯相從。」玄德曰：「此人是備同宗，備往說之，必無推阻。」紹曰：「若得劉表，勝劉辟多矣。」遂命玄德行。紹又曰：「近聞關雲長已離了曹操，欲來河北。吾當殺之，以雪顏良、文醜之恨！」<span class="jiazhu">孫乾不與關公同入，確有主見。</span>玄德曰：「明公前欲用之，吾故召之。<span class="jiazhu">又將前事一提。</span>今何又欲殺之耶？且顏良、文醜比之，二鹿耳；雲長乃一虎也。失二鹿而得一虎，何恨之有？」<span class="jiazhu">若紹之優柔無斷，直一羊耳。羊安能用虎乎？</span>紹笑曰：「吾實愛之，故戲言耳。公可再使人召之，令其速來。」玄德曰：「即遣孫乾往召之可也。」<span class="jiazhu">玄德脫身之計，簡雍預先畫定；孫乾脫身之計，玄德隨機化出。</span>紹大喜，從之。玄德出，簡雍進曰：「玄德此去，必不回矣。某願與偕往：一則同說劉表，二則監住玄德。」<span class="jiazhu">妙人妙計。</span>紹然其言，便命簡雍與玄德同行。<span class="jiazhu">玄德請攻袁術，曹操使朱靈、路昭監之；玄德請約劉表，袁紹即使簡雍監之：袁、曹愚智又別於此。</span>郭圖諫紹曰：「劉備前去說劉辟，未見成事；<span class="jiazhu">此事不實敘，只用虛筆點綴。</span>今又使與簡雍同往荊州，必不返矣。」紹曰：「汝勿多疑，簡雍自有見識。」<span class="jiazhu">可發一笑。</span>郭圖嗟呀而出。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說玄德先命孫乾出城回報關公，一面與簡雍辭了袁紹，上馬出城。行至界首，孫乾接著，同往關定莊上。關公迎門接拜，執手啼哭不止。<span class="jiazhu">劉、關至此方纔相見。○「啼哭」二字，宛然孺慕之誠。</span>關定領二子拜於草堂之前。玄德問其姓名。關公曰：「此人與弟同姓，有二子：長子關寧，學文；次子關平，學武。」<span class="jiazhu">二子姓名學業，至此方補敘，卻用關公代說，妙。○郭常之子不肖，關定之子又賢，又復閑閑相對。</span>關定曰：「今愚意欲遣次子跟隨關將軍，未識肯容納否？」<span class="jiazhu">郭子不肖，而郭常欲留之；關子賢，而關定欲遣之。畢竟郭常不脫常情，關定自有定見。</span>玄德曰：「年幾何矣？」定曰：「十八歲矣。」玄德曰：「既蒙長者厚意，吾弟尚未有子，今即以賢郎爲子，若何？」<span class="jiazhu">此從同姓上想出。異姓者既爲兄弟，同姓者豈不當爲父子耶？</span>關定大喜，便命關平拜關公爲父，呼玄德爲伯父。<span class="jiazhu">關公本爲尋兄，忽然得子；玄德方見一弟，又認一姪，奇文奇事。○前玄德於途中，遇殺妻爲食之劉安；今關公於途中，遇遺子爲嗣之關定：亦遙相映照。</span>玄德恐袁紹追之，急收拾起行。關平隨著關公，一齊起身。關定送了一程自回。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	關公教取路往臥牛山來。正行間，忽見周倉引數十人帶傷而來。<span class="jiazhu">奇文奇事，雜遝而來。</span>關公引他見了玄德，<span class="jiazhu">細。</span>問其何故受傷，倉曰：「某未至臥牛山之前，先有一將單騎而來，與裴元紹交鋒，只一合，刺死裴元紹，<span class="jiazhu">關平爲養子，有不必隨行之關寧以陪之；周倉爲前將，有不得隨行之裴元紹以陪之。一虛一實，天然奇妙。</span>盡數招降人伴，占住山寨。周倉到彼招誘人伴時，止有這幾個過來，餘者俱懼怕不敢擅離。倉不忿，與那將交戰，被他連勝數次，身中三槍。因此來報主公。」玄德曰：「此人怎生模樣？姓甚名誰？」倉曰：「極其雄壯，不知姓名。」<span class="jiazhu">關公遇張飛，妙在先知姓名；周倉見趙雲，妙在不知姓名。</span>於是關公縱馬當先，玄德在後，徑投臥牛山來。周倉在山下叫罵，只見那將全副披掛，持槍驟馬，引眾下山。玄德早揮鞭出馬，大叫曰：「來者莫非子龍否？」<span class="jiazhu">意外出奇。</span>那將見了玄德，滾鞍下馬，拜伏道旁。原來果然是趙子龍。<span class="jiazhu">徐州一別，令人想殺。今此處忽然出現，又爲之色喜。</span>玄德、關公俱下馬相見，問其何由至此。雲曰：「雲自別使君，不想公孫瓚不聽人言，以致兵敗自焚。<span class="jiazhu">遙應第二十一回中語。</span>袁紹屢次招雲，雲想紹亦非用人之人，因此未往。<span class="jiazhu">有見識。</span>後欲至徐州投使君，<span class="jiazhu">是其生平一片之心。</span>又聞徐州失守，雲長已歸曹操，使君又在袁紹處。雲幾番欲來相投，只恐袁紹見怪。<span class="jiazhu">又精細。</span>四海飄零，無容身之地。前偶過此處，適遇裴元紹下山來欲奪吾馬，<span class="jiazhu">莫非又被郭常之子所誤？</span>雲因殺之，借此安身。近聞翼德在古城，欲往投之，未知真實。今幸得遇使君！」<span class="jiazhu">子龍一向蹤跡，即借他口中歷歷敘出，又周至，又省筆，又妙在夾帶劉、關、張三人事。</span>玄德大喜，訴說從前之事。關公亦訴前事。<span class="jiazhu">「柬書欲寄何由達，舊事淒涼不可聽。」</span>玄德曰：「吾初見子龍，便有留戀不捨之情。<span class="jiazhu">遙應第七回中事。</span>今幸得相遇！」雲曰：「雲奔走四方，擇主而事，未有如使君者。今得相隨，大稱平生。雖肝腦塗地無恨矣！」<span class="jiazhu">剖心瀝膽之言。</span>當日就燒毀山寨，率領人眾，盡隨玄德前赴古城。張飛、糜竺、糜芳迎接入城，各相拜訴。二夫人具言雲長之事，玄德感嘆不已。<span class="jiazhu">前劉、關相見時，雲長但執手啼哭，并無一語自明。今二夫人代爲言之。○雲長心事，光明磊落，玄德已深信之；雖微二夫人言，固將感嘆不已也。</span>於是殺牛宰馬，先拜謝天地，<span class="jiazhu">宛如桃園結義之時。</span>然後遍勞諸軍。玄德見兄弟重聚，將佐無缺，又新得了趙雲；關公又得了關平、周倉二人，歡喜無限，連飲數日。<span class="jiazhu">其實可喜。</span>後人有詩贊之曰：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	當時手足似瓜分，信斷音稀杳不聞。<br/>
	今日君臣重聚義，正如龍虎會風雲。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	時玄德、關、張、趙雲、孫乾、簡雍、糜竺、糜芳、關平、周倉部領馬步軍校，共四五千人。<span class="jiazhu">上已將前事一總，此時又總敘一筆，老甚。○上文單敘將，此兼敘兵。</span>玄德欲棄了古城，去守汝南，<span class="jiazhu">究竟古城只作得書過文。</span>恰好劉辟、龔都差人來請。<span class="jiazhu">省卻多少筆墨，敘事妙品。</span>於是遂起軍往汝南駐劄，招軍買馬，徐圖征進，不在話下。<span class="jiazhu">放下玄德一邊。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	且說袁紹見玄德不回，大怒，欲起兵伐之。郭圖曰：「劉備不足慮。曹操乃勁敵也，不可不除。劉表雖據荊州，不足爲強。江東孫伯符威鎮三江，地連六郡，謀臣武士極多，可使人結之，共攻曹操。」<span class="jiazhu">放下劉備，專重曹操，又放下劉表，轉出孫策：此文字過枝接葉處。</span>紹從其言，即修書，遣陳震爲使，來會孫策。正是：
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
	只因河北英雄去，引出江東豪傑來。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	未知其事如何，且聽下文分解。
</p>
</div></body></html>