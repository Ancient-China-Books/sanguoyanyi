<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第八十一回　急兄仇張飛遇害　雪弟恨先主興兵</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第八十一回　急兄仇張飛遇害
	雪弟恨先主興兵
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	翼德之不欲先伐魏，而請先伐吳者，非但知兄弟而知君臣之義也。觀其古城之役，誤疑關公之降操，而欲拒關公，豈非君臣之義重而兄弟之情輕乎？其伐吳之意，以爲魏固漢賊，而吳之黨魏亦爲漢賊，從來除殘去暴者，必先剪其黨。如殷將伐桀而先伐韋、伐顧、伐昆吾，周將伐紂而先伐崇、伐密是也。蓋不獨爲兄弟起見，而伐吳在所當先；即爲君臣起見，而發吳亦在所當先耳。觀於翼德之亡，而先主伐吳之計，愈不得不決矣。翼德之死，爲關公而死也。爲關公而死，則其與孫權殺之無異也。殺一弟之仇不可忍，殺兩弟之仇又何可忍乎？爲一己之私恩而釋曹操，人不以此病關公；則爲三人之義而討孫權，豈得以此訾先主！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	有關興而雲長不死，有苞而翼德復生。君子觀於此二人，而獨爲先主之堂構惜也。使劉禪而有興、苞之風；則鄧艾不能越陰平，鐘會不能逾劍閣，而「此間樂，不思蜀」之言，不至爲晉武所笑矣。嗚呼！天不祚漢，其謂之何哉！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	李意之見先主，與紫虛上人，公明管子正是一流人物。而紫虛則有數言，李意止寫一字；公明惟憑卦象，李意自寫畫圖：極相類，又極不相類，而皆爲後文伏筆。令讀者於數回之後，追驗前文，方知其文之一線穿卻也。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	陳震之請李意，當是孔明教之。先主決意伐吳，孔明爭之不得，故特欲借青城山老叟以相阻耳。然張良能以南山四皓止儲君之廢，而孔明不能以青城老叟阻伐吳之師，謀之成不成，蓋有幸有不幸焉。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	先主一生，見畫圖者三：初見孔明畫圖一幅，定三分之形；繼見張松畫圖一幅，定入川之計；最後見李意畫圖一幅，爲白帝託孤之兆。蓋其一生，俱是畫中人也。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	當關公顯聖之後，便當接先主殺劉封，而中間忽有曹操患病，華陀被殺，曹丕襲爵，曹植賦詩一段文字以間之。及劉封既斬之後，便當接翼德被刺、先主伐吳，而中間又有獻帝禪位、曹丕篡漢、成都聞變、孔明勸進一段文字以間之。其過枝接葉處，全不見其斷續之痕；而兩邊夾敘，一筆不漏。如此敘事，真可直追遷史。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說先主欲起兵東征，趙雲諫曰：「國賊乃曹操，非孫權也。今曹丕篡漢，神人共怒。陛下可早圖關中，屯兵渭河上流，以討凶逆，則關東義士必裹糧策馬以迎王師；若舍魏以伐吳，兵勢一交，豈能驟解？願陛下察之。」<span class="jiazhu">先君臣之公義，而後兄弟之私仇，子龍獨見其大。</span>先主曰：「孫權害了朕弟，又兼傅士仁、糜芳、潘璋、馬忠皆有切齒之仇：啖其肉而滅其族，方雪朕恨！卿何阻耶？」雲曰：「漢賊之仇，公也；兄弟之仇，私也。願以天下爲重。」<span class="jiazhu">子龍見識有大臣諫臣之風，不當以戰將目之。</span>先主答曰：「朕不爲弟報仇，雖有萬里江山，何足爲貴？」遂不聽趙雲之諫，下令起兵伐吳。且發使往五溪借番兵五萬，共相策應。一面差使往閬中，遷張飛爲車騎將軍，領司隸校尉，封西鄉侯兼閬中牧。使命齎詔而去。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說張飛在閬中，聞知關公被東吳所害，旦夕號泣，血濕衣襟。<span class="jiazhu">是真兄弟，不是假兄弟。</span>諸將以酒解勸，酒醉怒氣愈加。帳上帳下，但有犯者，即鞭撻之，多有鞭死者。<span class="jiazhu">爲後文鞭范疆、張達張本。</span>每日望南切齒睜目怒恨，放聲痛哭不已。<span class="jiazhu">其聲其淚，俱從血性中流出。</span>忽報使至，慌忙接入，開讀詔旨。飛受爵，望北拜畢，設酒款待來使。飛曰：「吾兄被害，仇深似海；廟堂之臣，何不早奏興兵？」使者曰：「多有勸先滅魏而後伐吳者。」飛怒曰：「是何言也！昔我三人桃園結義，誓同生死；今不幸二兄半途而逝，吾安得獨享富貴耶？<span class="jiazhu">獨生且不願，何況獨受富貴。</span>吾當面見天子，願爲前部先鋒，掛孝伐吳，<span class="jiazhu">爲後文制辦白旗白甲伏筆。</span>生擒逆賊，祭告二兄，以踐前盟！」言訖，就同使命望成都而來。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說先主每日自下教場操演軍馬，克日興師，御駕親征。於是公卿都至丞相府中見孔明，曰：「今天子初臨大位，親統軍伍，非所以重社稷也。<span class="jiazhu">此不諫征吳，但諫親征。</span>丞相秉鈞衡之職，何不規諫？」孔明曰：「吾苦諫數次，只是不聽。<span class="jiazhu">孔明之諫，在孔明口中補出。</span>今日公等隨我入教場諫去。」當下孔明引百官來奏先主曰：「陛下初登寶位，若欲北討漢賊以伸大義於天下，方可親統六師；若只欲伐吳，命一上將統軍伐之可也，何必親勞聖駕？」<span class="jiazhu">言伐魏則當親征，伐吳則不當親征，主意又與眾官不同。</span>先主見孔明苦諫，心中稍回。忽報張飛到來，先主急召入。飛至演武廳，拜伏於地，抱先主足而哭。<span class="jiazhu">以手足論之，先主缺其一足矣，故抱足而哭。</span>先主亦哭。飛曰：「陛下今日爲君，早忘了桃園之誓！二兄之仇如何不報？」先主曰：「多官諫阻，未敢輕舉。」飛曰：「他人豈知昔日之盟？若陛下不去，臣舍此軀，與二兄報仇。若不能報時，臣寧死不見陛下也！」<span class="jiazhu">只說自家去，便是要先主去。</span>先主曰：「朕與卿同往。卿提本部兵自閬州而出，朕統精兵會於江州，共伐東吳，以雪此恨！」飛臨行，先主囑曰：「朕素知卿酒後暴怒，鞭撻健兒，而復令在左右：此取禍之道也。今後務宜寬容，不可如前。」<span class="jiazhu">先爲下文伏筆。○史稱關公善待卒伍，驕於士大夫，張飛愛君子而不恤軍人，故先主以此囑之。</span>飛拜辭而去。次日，先主整兵要行。學士秦宓奏曰：「陛下舍萬乘之軀而徇小義，古人所不取也。願陛下思之。」先主曰：「雲長與朕猶一體也。大義尚在，豈可忘耶？」宓伏地不起曰：「陛下不從臣言，誠恐有失。」<span class="jiazhu">預爲後文伏筆。</span>先主大怒曰：「朕欲興兵，爾何出此不利之言！」叱武士推出斬之。<span class="jiazhu">非此一怒，則眾官之諫不息。</span>宓面不改色，回顧先主而笑曰：「臣死無恨，但可惜新創之業，又將顛覆耳！」眾官皆爲秦宓告免。先主曰：「暫且囚下，待朕報仇回時發落。」孔明聞知，即上表救秦宓。其略曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	臣亮等竊以吳賊逞奸詭之計，致荊州有覆亡之禍；隕將星於鬥牛，折天柱於楚地：此情哀痛，誠不可忘。但念遷漢鼎者，罪由曹操；移劉祚者，過非孫權。竊謂魏賊若除，則吳自賓服。願陛下納秦宓金石之言，以養士卒之力，別作良圖，則社稷幸甚！天下幸甚！
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	先主看畢，擲表於地曰：「朕意已決，毋得再諫！」<span class="jiazhu">先主以孔明爲水，今伐吳之心其急如火，水亦不能制火矣。</span>遂命丞相諸葛亮保太子守兩川；<span class="jiazhu">時法正既死，孔明又不同往，則後來之敗，勢所必然。</span>驃騎將軍馬超并弟馬岱，助鎮北將軍魏延守漢中，以當魏兵；虎威將軍趙雲爲後應，兼督糧草；<span class="jiazhu">因趙雲曾諫，故不用爲先鋒。</span>黃權、程畿爲參謀；馬良、陳震掌理文書；黃忠爲前部先鋒；馮習、張南爲副將；傅彤、張翼爲中軍護尉；趙融、廖淳爲合後。川將數百員并五溪番將等，共兵七十五萬，擇定章武元年七月丙寅日出師。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說張飛回到閬中，下令軍中限三日內制辦白旗白甲，三軍掛孝伐吳。<span class="jiazhu">關公之死，爲江上有白衣；翼德之死，爲軍中需白衣。</span>次日，帳下兩員末將范疆、張達，入帳告曰：「白旗白甲，一時無措，須寬限方可。」飛大怒曰：「吾急欲報仇，恨不明日便到逆賊之境，<span class="jiazhu">義氣凜凜，是真兄弟，不是假兄弟。</span>汝安敢違我將令！」叱武士縛於樹上，各鞭背五十。<span class="jiazhu">前之鞭督郵是怒，繼之鞭曹豹是醉，今之鞭范、張是痛。因痛而鞭，鞭必倍痛矣。</span>鞭畢，以手指之曰：「來日俱要完備！若違了限，即殺汝二人示眾！」打得二人滿口出血。回到營中商議，範疆曰：「今日受了刑責，著我等如何辦得？其人性暴如火，倘來日不完，你我皆被殺矣！」張達曰：「比如他殺我，不如我殺他。」<span class="jiazhu">與糜芳、傅士仁一般商議，前後相對。</span>疆曰：「怎奈不得近前。」達曰：「我兩個若不當死，則他醉於床上；若是當死，則他不醉。」<span class="jiazhu">呂布以戒酒而爲部將所害，張飛以飲酒而爲部將所害，前後相反而相對。</span>二人商議停當。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說張飛在帳中神思昏亂，動止恍惚。<span class="jiazhu">與關公夢豬咬足，前後相對。一則以夢爲醒時之兆，一則以醒爲夢時之兆。</span>乃問部將曰：「吾今心驚肉顛，坐臥不安，此何意也？」部將答曰：「此是君侯思念關公，以致如此。」飛令人將酒來，與部將同飲。<span class="jiazhu">本是以酒節哀，誰知以酒致死。</span>不覺大醉，臥於帳中。<span class="jiazhu">凡人飯酒易醉，悶飲更是易醉。</span>范、張二賊探知消息，初更時分，各藏短刀，密入帳中，詐言欲稟機密重事，直至床前。原來張飛每睡不合眼。當夜寢於帳中，二賊見他須豎目張，本不敢動手。寫得張飛聲勢。<span class="jiazhu">曹操見關公於匣中，雖死不死。范、張見翼德於帳中，雖睡不睡。</span>因聞鼻息如雷，方敢近前，以短刀刺入飛腹。飛大叫一聲而亡。<span class="jiazhu">讀書至此，亦爲之拍案大叫。</span>時年五十五歲。後人有詩歎曰：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	安喜曾聞鞭督郵，黃巾掃盡佐炎劉。<br/>
	虎牢關上聲先震，長阪橋邊水逆流。<br/>
	義釋嚴顏安蜀境，智欺張合定中州。<br/>
	伐吳未克身先死，秋草長遺閬地愁。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說二賊當夜割了張飛首級，便引數十人，連夜投東吳去了。次日，軍中聞知，起兵追之不及。時有張飛部將吳班，向自荊州來見先主，先主用爲牙門將，使佐張飛守閬中。<span class="jiazhu">吳班事補前文所未及。○胡班古本作吳班，今從之。</span>當下吳班先發表章奏知天子；然後令長子張苞，具棺槨盛貯，令弟張紹守閬中，苞自來報先主。時先主已擇期出師。大小官僚皆隨孔明送十里方回。孔明回至成都，怏怏不樂，顧謂眾官曰：「法孝直若在，必能制主上東行也。」<span class="jiazhu">孔明勸取西川，昭烈不聽，法正勸之而即聽。然則法正必有所以制之之法也。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說先主是夜心驚肉顫，寢臥不安。出帳仰觀天文，見西北一星，其大如鬥，忽然墜地。<span class="jiazhu">關公之死，先主感夢；翼德之死，先主見星，前後相對。</span>先主大疑，連夜令人求問孔明。孔明回奏曰：「合損一上將。三日之內，必有驚報。」先主因此按兵不動。忽侍臣奏曰：「閬中張車騎部將吳班，差人齎表至。」先主頓足曰：「噫！三弟休矣！」<span class="jiazhu">結義之始，先遇翼德，次遇關公；臨終之時，先喪關公，次喪翼德。參差不同。</span>及至覽表，果報張飛兇信。先主放聲大哭，昏絕於地。眾官救醒。次日，人報一隊軍馬驟風而至，先主出營觀之。良久，見一員小將，白袍銀鎧，滾鞍下馬，伏地而哭，乃張苞也。<span class="jiazhu">張飛掛孝是一重孝，張苞掛孝是兩重孝。</span>苞曰：「范疆、張達殺了臣父，將首級投吳去了！」先主哀痛至甚，飲食不進。群臣苦諫曰：「陛下方欲爲二弟報仇，何可先自摧殘龍體？」先主方纔進膳，遂謂張苞曰：「卿與吳班，敢引本部軍作先鋒，爲卿父報仇否？」苞曰：「爲國爲父，萬死不辭！」<span class="jiazhu">不但爲父，又爲伯父。</span>先主正欲遣苞起兵，又報一彪軍風擁而至。先主令侍臣探之。須臾，侍臣引一小將軍，白袍銀鎧，入營伏地而哭。先主視之，乃關興也。<span class="jiazhu">此是制中期服，與張苞亦是兩重孝。</span>先主見了關興，想起關公，又放聲大哭。眾官苦勸。先主曰：「朕想布衣時與關、張結義，誓同生死；今朕爲天子，正欲與兩弟同享富貴，不幸俱死於非命！見此二姪，能不斷腸？」<span class="jiazhu">張飛曾見先主爲天子，關公尚不曾見先主爲天子。一則戶見而死，一則未見而死，俱爲可痛。</span>言訖又哭。眾官曰：「二小將軍且退。容聖上將息龍體。」侍臣奏曰：「陛下年過六旬，不宜過於哀痛。」先主曰：「二弟俱亡，朕安忍獨生！」言訖，以頭頓地而哭。<span class="jiazhu">先主從來善哭，何況此時；哭上加哭，宜其哭個不住。</span>多官商議曰：「今天子如此煩惱，將何解勸？」馬良曰：「主上親統大兵伐吳，終日號泣，於軍不利。」陳震曰：「吾聞成都青城山之西，有一隱者，姓李，名意。世人傳說此老已三百餘歲，能知人之生死吉凶，乃當世之神仙也。<span class="jiazhu">百忙中忽敘出一個仙人，與魏之左慈，吳之于吉，遙相映像。</span>何不奏知天子，召此老來，問他吉凶，勝如吾等之言。」遂入奏先主。先主從之，即遣陳震齎詔，往青城山宣召。震星夜到了青城，令鄉人引入山谷深處，遙望仙莊清雲隱隱，瑞氣非凡。<span class="jiazhu">與臥龍岡仿佛相似。</span>忽見一小童來迎曰：「來者莫非陳孝起乎？」<span class="jiazhu">與水鏡童子仿佛相似。</span>震大驚曰：「仙童如何知我姓字？」童子曰：「吾師昨者有言：今日必有皇帝詔命至；使者必是陳孝起。」震曰：「真神仙也！人言信不誣矣。」遂與小童同入仙莊，拜見李意，宣天子詔命。李意推老不行。震曰：「天子急欲見仙翁一面，幸勿吝鶴駕。」再三敦請，李意方行。<span class="jiazhu">與隆中三請仿佛相似。</span>即至禦營，入見先主。先主見李意鶴髮童顏，碧眼方瞳，灼灼有光，身如古柏之狀，<span class="jiazhu">李意行狀在先主眼中寫出。○寫李意三百歲人，另是一樣光景。</span>知是異人，優禮相待。李意曰：「老夫乃荒山村叟，無學無識。辱陛下宣召，不知有何見諭？」先主曰：「朕與關、張二弟生死之交，三十餘年矣。今二弟被害，親統大軍報仇，未知休咎如何。久聞仙翁通曉玄機，望乞賜教。」<span class="jiazhu">何不於關公未死之前問之？</span>李意曰：「此乃天數，非老夫所知也。」先主再三求問，意乃索紙筆，畫兵馬器械四十餘張。畫畢，便一一扯碎。<span class="jiazhu">此應後文連營四十皆被燒毀。</span>又畫一大人仰臥於地上，傍邊一人掘土埋之，上寫一大白字。<span class="jiazhu">此應後文白帝託孤之兆。</span>遂稽首而去。先主不悅，謂群臣曰：「此狂叟也！不足爲信。」即以火焚之，<span class="jiazhu">爲後文火焚之兆。</span>便催軍前進。張苞入奏曰：「吳班軍馬已至。小臣乞爲先鋒。」先主壯其志，即取先鋒印賜張苞。苞方欲掛印，又一少年將奮然出曰：「留下印與我！」視之，乃關興也。<span class="jiazhu">二人爭印，與許褚、徐晃爭袍，遙相映像。</span>苞曰：「我已奉詔矣。」興曰：「汝有何能，敢當此任？」苞曰：「我自幼習學武藝，箭無虛發。」先主曰：「朕正要觀賢姪武藝，以定優劣。」苞令軍士於百步之外，立一面旗，旗上畫一紅心。<span class="jiazhu">旗上畫紅心，是權時從吉。</span>苞拈弓取箭，連射三箭，皆中紅心。<span class="jiazhu">寫張苞。</span>眾皆稱善。關興挽弓在手曰：「射中紅心，何足爲奇？」正言間，忽值頭上一行雁過。興指曰：「吾射這飛雁第三隻。」一箭射去，那只雁應弦而落。<span class="jiazhu">寫關興。○雁行可比兄弟，不獨失卻第三，先失卻第二矣。</span>文武官僚齊聲喝采。<span class="jiazhu">又寫眾人。</span>苞大怒，飛身上馬，手挺父所使丈八點鋼矛，大叫曰：「你敢與我比試武藝否？」興亦上馬，綽家傳大砍刀縱馬而出曰：「偏你能使矛！吾豈不能使刀！」<span class="jiazhu">曹操銅雀臺前，是一紅一綠相爭，此處卻是兩白相爭，又自不同。</span>二將方欲交鋒，先主喝曰：「二子休得無禮！」興、苞二人慌忙下馬，各棄兵器，拜伏請罪。<span class="jiazhu">作者欲寫二小將英雄，故借爭印稍加點染，今既顯過本事，便當如此收科。</span>先主曰：「朕自涿郡與卿等之父結異姓之交，親如骨肉；今汝二人亦是昆仲之分，正當同心協力，共報父仇；奈何自相爭競，失其大義！父喪未遠而猶如此，況日後乎？」<span class="jiazhu">近日之喪中計利，兄弟相爭者，當愧死矣。</span>二人再拜伏罪。先主問曰：「卿二人誰年長？」苞曰：「臣長關興一歲。」先主即命興拜苞爲兄。二人就帳前折箭爲誓，永相救護。<span class="jiazhu">桃園之後，又是一番小結義。</span>先主下詔，使吳班爲先鋒，令張苞、關興護駕。水陸并進，船騎雙行，浩浩蕩蕩，殺奔吳國來。<span class="jiazhu">以上按下先主，以下再敘東吳。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說范疆、張達將張飛首級，投獻吳侯，細告前事。孫權聽罷，收了二人。乃謂百官曰：「今劉玄德即了帝位，統精兵七十餘萬，御駕親征，其勢甚大，如之奈何？」百官盡皆失色，面面相覷。<span class="jiazhu">南人無用，爲之一笑。</span>諸葛瑾出曰：「某食君侯祿久矣，無可報效，願舍殘生，去見蜀主，以利害說之，使兩國相和，共討曹丕之罪。」<span class="jiazhu">諸葛瑾所見，到底與魯肅相似。</span>權大喜，即遣諸葛瑾爲使，來說先主罷兵。正是：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	兩國相爭通使命，一言解難賴行人。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	未知諸葛瑾此去如何，且看下文分解。
</p>
</div></body></html>