<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第一百九回　困司馬漢將奇謀　廢曹芳魏家果報</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu7">
	第一百零九回　困司馬漢將奇謀
	廢曹芳魏家果報
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	姜維一伐中原，因夏侯霸之來，乘其宗黨之內變也。再伐中原，因諸葛恪之約，乘其鄰境之外侵也。而前後皆無成功者，前則借羌兵爲助，而羌兵不至；後則羌兵至而反爲敵所用也。夫武侯在日，猶有鐵車之助魏；武侯死後，安能恃羌兵之助劉？若以羌兵爲可信，孰如南蠻孟獲之可信乎？武侯不聞求助於蠻，而姜維乃欲求助於羌，此姜維之失計者耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	姜維雖失計，不得以失計咎姜維也。何也？牛頭山之敗，固甚於武侯之失街亭；而鐵籠山之圍，則不異武侯之算上方谷也。亦無如上方谷之燒，則水自天來；鐵籠山之渴，則水從地出。街亭之水道絕，天不助馬謖以泉；鐵籠之水道絕，天獨助司馬昭以水。天實爲之，謂之何哉？故曰：不得以失計爲姜維咎。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	五月渡瀘之時，武侯嘗拜井出泉矣。而武侯所拜，有數十井，司馬昭所拜，止是一井，而有數十井之用，不更奇乎？赤壁鏖兵之時，武侯嘗借箭曹營矣。而武侯借曹操之箭以射曹操，有十萬枝；姜維借郭淮之箭以射郭淮，正是一枝。以一箭而勝十萬箭之力，不更奇乎？讀<span class="shu-ming">三國</span>者，閱至後幅，愈出愈奇。誰謂武侯死後，無出色驚人之事？
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	郭淮死，徐質死，而司馬昭不死，非天之愛司馬也。爲有一段絕妙排場在後，欲借司馬氏演出，爲後世亂臣賊子戒耳。獻帝有衣帶詔，曹芳亦有血詔；漢有伏後之見弒，魏亦有張後之見弒；漢有伏完、董承之事泄，魏亦有張緝之事泄。報復之反，何無分毫之或爽耶？且前人所爲，後人效之，必有更甚者。曹操未嘗以衣帶詔而廢獻帝，司馬師乃以血詔而廢曹芳，則已甚矣。天之假手於後人，以報其前人，又必有比前而更快者。衣帶詔之洩露甚遲，曹芳之血詔洩露甚速，則更快矣。天道好還，及其還也，又加倍相償。讀書至此，令人毛髮俱悚！
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	甚矣，造物者之巧也！逆臣之報，不待後世之人言之，而即令其子孫當日自言之。今人以司馬師比曹操，而曹芳亦自以其太祖比司馬師；今人以董承比張緝，而曹芳亦自以其國丈比董承。此是現前因果，明明告世，不必更聽釋氏地獄輪迴之說矣。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	蜀漢延熙十六年秋，將軍姜維起兵二十萬，令廖化、張翼爲左右先鋒，夏侯霸爲參謀，張嶷爲運糧使，大兵出陽平關伐魏。<span class="jiazhu">此是二伐中原。</span>維與夏侯霸商議曰：「向取雍州，不克而還；今若再出，必又有準備。公有何高見？」霸曰：「隴上諸郡，只有南安錢糧最廣；若先取之，足可爲本。<span class="jiazhu">武侯第一次出兵，曾取南安、安定、天水三郡，此計與前有合。</span>向者不克而還，蓋因羌兵不至。今可先遣人會羌人於隴右，然後進兵出石營，從董亭直取南安。」<span class="jiazhu">石營、董亭俱地名。</span>維大喜曰：「公言甚妙！」遂遣卻正爲使，齎金珠蜀錦，入羌結好羌王。羌王迷當得了禮物，便起兵五萬，令羌將俄何燒戈爲大先鋒，引兵南安來。<span class="jiazhu">前番不肯自來，今番買他便來。甚矣，阿堵之有用也！</span>魏左將軍郭淮聞報，飛奏洛陽。司馬師問諸將曰：「誰敢去敵蜀兵？」輔國將軍徐質曰：「某願往。」師素知徐質英勇過人，心中大喜，即令徐質爲先鋒，令司馬昭爲大都督，領兵望隴西進發。軍至董亭，正遇姜維，兩軍列成陣勢。徐質使開出大斧，出馬挑戰。蜀陣中廖化出迎。戰不數合，化拖刀敗回。張翼縱馬挺槍而迎，戰不數合，又敗入陣。徐質驅兵掩殺，蜀兵大敗，<span class="jiazhu">先寫徐質之勇，以見姜維之智。</span>退三十餘里。司馬昭亦收兵回，各自下寨。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	姜維與夏侯霸商議曰：「徐質勇甚，當以何策擒之？」霸曰：「來日詐敗，以埋伏之計勝之。」維曰：「司馬昭乃仲達之子，豈不知兵法？若見地勢掩映，必不肯追。<span class="jiazhu">司馬昭收兵之故，從姜維口中說出。</span>吾見魏兵累次斷吾糧道，今卻用此計誘之，可斬徐質矣。」<span class="jiazhu">此計殊妙。</span>遂喚廖化吩咐如此如此，又喚張翼吩咐如此如此。二人領兵去了。一面令軍士於路撒下鐵蒺藜，寨外多排鹿角，示以久計。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	徐質連日引兵搦戰，蜀兵不出。哨馬報司馬昭說：「蜀兵在鐵籠山后，用木牛流馬搬運糧草，<span class="jiazhu">木牛流馬，又於此一提。照應一百二回中事。</span>以爲久計，只待羌兵策應。」昭喚徐質曰：「昔日所以勝蜀者，因斷彼糧道也。今蜀兵在鐵籠山后運糧，汝今夜引兵五千，斷其糧道，蜀兵自退矣。」<span class="jiazhu">不出姜維所料。</span>徐質領令，初更時分，引兵望鐵籠山來，果見蜀兵二百餘人，驅百餘頭木牛流馬，裝載糧草而行。魏兵一聲喊起，徐質當先攔住。蜀兵盡棄糧草而走。質分兵一半，押送糧草回寨，自引兵一半追來。追不到十里，前面車仗橫截去路。質令軍士下馬拆開車仗，只見兩邊忽然火起。<span class="jiazhu">善學丞相火攻，是好徒弟。</span>質急勒馬回走，後面山僻窄狹處，亦有車仗截路，火光迸起。質等冒煙突火，縱馬而出。一聲炮響，兩路軍殺來，左有廖化，右有張翼，大殺一陣，魏兵大敗。徐質奮死，隻身而走，人困馬乏，正奔走間，前面一枝兵殺到，乃姜維也。質大驚無措，被維一槍刺倒座下馬，徐質跌下馬來，被眾軍亂刀砍死。質所分一半押糧兵，亦被夏侯霸所擒，盡降其眾。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	霸將魏兵衣甲馬匹，令蜀兵穿了，就令騎坐，打著魏軍旗號，從小路徑奔回魏寨來。魏軍見本部兵回，開門放入，蜀兵就寨中殺起。<span class="jiazhu">此處用兵，直與武侯仿佛。</span>司馬昭大驚，慌忙上馬走時，前面廖化殺來。昭不能前進，急退時，姜維引兵從小路殺到。昭四下無路，只得勒兵上鐵籠山據守。原來此山只有一條路，四下皆險峻難上，其上惟有一泉，止夠百人之飲。此時昭手下有六千人，被姜維絕其路口，<span class="jiazhu">絕其水道，可以奉答前番二城之火。</span>山上泉水不敷，人馬枯渴。昭仰天長嘆曰：「吾死於此地矣！」<span class="jiazhu">讀至此，令人拍案一快。○上方谷苦於有火，鐵籠山苦於無水。前後相對。</span>後人有詩曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	妙算姜維不等閒，魏師受困鐵籠間。<br/>
	龐涓始入馬陵道，項羽初圍九里山。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	主簿王韜曰：「昔日耿恭受困，拜井而得甘泉。將軍何不效之？」昭從其言，遂上山頂泉邊再拜而祝曰：「昭奉詔來退蜀兵，若昭合死，令甘泉枯竭，昭自當刎頸，教部軍盡降。如壽祿未終，願蒼天早賜甘泉，以活眾命！」祝畢，泉水湧出，取之不竭，因此人馬不死。<span class="jiazhu">此天助晉，非助魏也。看司馬昭所祝，但爲自己壽命祝耳，更無一語及魏事。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說姜維在山下困住魏兵，謂眾將曰：「昔日丞相在上方谷不曾捉住司馬懿，吾深爲恨。<span class="jiazhu">照應一百三回中事。</span>今司馬昭必被吾擒矣。」
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說郭淮聽知司馬昭困於鐵籠山上，欲提兵來。陳泰曰：「姜維會合羌兵，欲先取南安。今羌兵已到，<span class="jiazhu">羌兵之來，在陳泰口中虛寫。省筆之法。</span>將軍若撤兵去救，羌兵必乘虛襲我後也。可先令人詐降羌人，於中取事。若退了此兵，方可救鐵籠之圍。」郭淮從之，遂令陳泰引五千兵，徑到羌王寨內，解甲而入，<span class="jiazhu">不戰而降便是假；帶著五千兵來，一發是假。只好騙羌人，卻騙蜀將不得。</span>泣拜曰：「郭淮妄自尊大，常有殺泰之心，故來投降。郭淮軍中虛實，某俱知之。只今夜願引一軍前去劫寨，便可成功。如兵到魏寨，自有內應。」迷當大喜，遂令俄何燒戈同陳泰來劫魏寨。俄何燒戈教泰降兵在後，令泰引羌兵爲前部。是夜二更，竟到魏寨，寨門大開。陳泰一騎馬先入。俄何燒戈驟馬挺槍入寨之時，只叫得一聲苦，連人帶馬跌在陷坑裏。陳泰兵從後面殺來，郭淮從左邊殺來，羌兵大亂，自相踐踏，死者無數，生者盡降。俄何燒戈自刎而死。<span class="jiazhu">此人略勝迷當。</span>郭淮、陳泰引兵直殺到羌人寨中。迷當大王急出帳上馬時，被魏兵生擒活捉，來見郭淮。淮慌下馬，親去其縛，用好言撫慰曰：「朝廷素以公爲忠義，今何故助蜀人也？」迷當慚愧伏罪。淮乃說迷當曰：「公今爲前部，去解鐵籠山之圍，退了蜀兵，吾奏准天子，自有厚賜。」<span class="jiazhu">郭淮用計，亦與司馬懿仿佛。</span>迷當從之，遂引羌兵在前，魏兵在後，徑奔鐵籠山。<span class="jiazhu">維欲用羌人，羌人反爲淮所用。惜哉！</span>時值三更，先令人報知姜維。維大喜，教請入相見。魏兵多半雜在羌人部內，行到蜀寨前，維令大兵皆在寨外屯紮。迷當引百餘人到中軍帳前，姜維、夏侯霸二人出迎。魏將不等迷當開言，就從背後殺將起來。維大驚，急上馬而走。羌、魏之兵一齊殺入，蜀兵四分五落，各自逃生。<span class="jiazhu">讀至此，拍案一歎。</span>維手無器械，腰間止有一副弓箭，走得慌忙，箭皆落了，只有空壺。維望山中而走，<span class="jiazhu">讀者爲姜維捏一把汗。</span>背後郭淮引兵趕來。見維手無寸鐵，乃驟馬挺槍追之。看看至近，維虛拽弓弦，連響十餘次。淮連躲數番，不見箭到，知維無箭，乃掛住鋼槍，拈弓搭箭射之。<span class="jiazhu">又爲姜維捏一把汗。</span>維急閃過，順手接了，就扣在弓弦上，待淮追近，望面門上盡力射去，淮應弦落馬。<span class="jiazhu">得此一箭，稍快人意。</span>維勒回馬來殺郭淮，魏軍驟至。維下手不及，只掣得淮槍而去。魏兵不敢追趕，急救淮歸寨，拔出箭頭，血流不止而死。司馬昭下山引兵追趕，半途而回。夏侯霸隨後逃至，與姜維一齊奔走。維折了許多人馬，一路收紮不住，自回漢中。雖然兵敗，卻射死郭淮，殺死徐質，挫動魏國之威，將功補罪。<span class="jiazhu">以上按下蜀漢，專敘魏國。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說司馬昭犒勞羌兵，發遣回國去訖，班師還洛陽，與兄司馬師專制朝權，群臣莫敢不服。魏主曹芳每見師入朝，戰慄不已，如針刺背。<span class="jiazhu">令人追想獻帝見曹操時。</span>一日，芳設朝，見師掛劍上殿，慌忙下榻迎之。師笑曰：「豈有君迎臣之禮也，請陛下穩便。」須臾，群臣奏事，司馬師俱自剖斷，并不啟奏魏主。少時朝退，師昂然下殿，乘車出內，前遮後擁，不下數千人馬。<span class="jiazhu">寫得司馬師聲勢，依然曹操當年。</span>芳退入後殿，顧左右止有三人：乃太常夏侯玄，中書令李豐，<span class="jiazhu">李豐有二，李嚴之子亦名豐，乃蜀之李豐也。今之李豐，則魏之李豐。</span>光祿大夫張緝，緝乃張惶後之父，曹芳之皇丈也。<span class="jiazhu">令人追念伏完。</span>芳叱退近侍，同三人至密室商議。芳執張緝之手而哭曰：「司馬師視朕如小兒，覷百官如草芥，社稷早晚必歸此人矣！」言訖大哭。<span class="jiazhu">令人追念獻帝告董承之語。</span>李豐奏曰：「陛下勿憂。臣雖不才，願以陛下之明詔，聚四方之英傑，以剿此賊。」夏侯玄奏曰：「臣叔夏侯霸降蜀，因懼司馬兄弟謀害故耳。<span class="jiazhu">照應一百七回中書。</span>今若剿除此賊，臣叔必回也。臣乃國家舊戚，安敢坐視奸賊亂國，願同奉詔討之。」芳曰：「但恐不能耳。」三人哭奏曰：「臣等誓當同心滅賊，以報陛下！」<span class="jiazhu">令人追念馬騰等誓詞。</span>芳脫下龍鳳汗衫，咬破指尖，寫了血詔，授與張緝，<span class="jiazhu">令人追念獻帝賜衣帶詔時。</span>乃囑曰：「朕祖武皇帝誅董承，蓋爲機事不密也。<span class="jiazhu">如此報應，妙在教他子孫自說出來。</span>卿等須謹細，勿泄於外。」豐曰：「陛下何出此不利之言？臣等非董承之輩，司馬師安比武祖也？<span class="jiazhu">曹芳以武祖比師，便爲司馬氏篡位之兆。</span>陛下勿疑。」
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	三人辭出，至東華門左側，正見司馬師帶劍而來，從者數百人，皆持兵器。三人立於道旁。<span class="jiazhu">令人追念董承遇曹操時。</span>師問曰：「汝三人退朝何遲？」李豐曰：「聖上在內廷觀書，我三人侍讀故耳。」師曰：「所看何書？」<span class="jiazhu">乃看漢史衣帶詔故事。</span>豐曰：「乃夏、商、周三代之書也。」師曰：「上見此書，問何故事？」豐曰：「天子所問伊尹扶商、周公攝政之事，我等皆奏曰：『今司馬大將軍，即伊尹、周公也。』」<span class="jiazhu">不欲學伊尹、周公，卻欲學舜、禹受禪耳。</span>師冷笑曰：「汝等豈將吾比伊尹、周公！其心實指吾爲王莽、董卓！」<span class="jiazhu">何不竟說曹操。</span>三人皆曰：「我等皆將軍門下之人，安敢如此？」師大怒曰：「汝等乃口諛之人！適間與天子在密室中所哭何事？」<span class="jiazhu">曹芳左右都是司馬氏心腹，卻於司馬師口中見之。</span>三人曰：「實無此狀。」師叱曰：「汝三人淚眼尚紅，<span class="jiazhu">筆有在後文追染前文者，此類是也。</span>如何抵賴？」夏侯玄知事已泄，乃厲聲大罵曰：「吾等所哭者，爲汝威震其主，將謀篡逆耳！」師大怒，叱武士捉夏侯玄。玄揎拳裸袖，徑擊司馬師，<span class="jiazhu">不是廝打的事。</span>卻被武士擒住。師令將各人搜檢，於張緝身畔搜出一龍鳳汗衫，上有血字。<span class="jiazhu">比董承事又洩漏得快。</span>左右呈與司馬師。師視之，乃密詔也。詔曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	司馬師弟兄，共持大權，將圖篡逆。所行詔制，皆非朕意。各部官兵將士，可同仗忠義，討滅賊臣，匡扶社稷。功成之日，重加爵賞。<span class="jiazhu">獻帝手詔，在董承眼中敘出；曹芳手詔，在司馬師眼中敘出，又自不同。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	司馬師看畢，勃然大怒曰：「原來汝等正欲謀害吾兄弟，情理難容！」遂令將三人腰斬於市，滅其三族。<span class="jiazhu">令人追念董承等七人遇害之時。</span>三人罵不絕口。比臨東市中，牙齒盡被打落，各人含糊數罵而死。<span class="jiazhu">令人追念吉平截指之時。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	師直入後宮。魏主曹芳正與張惶後商議此事。皇后曰：「內廷耳目甚多，倘事洩露，必累妾矣！」<span class="jiazhu">令人追念伏後、董妃語。</span>正言間，忽見師入，皇后大驚。師按劍謂芳曰：「臣父立陛下爲君，功德不在周公之下。臣事陛下，亦與伊尹何別乎？<span class="jiazhu">曹操自比文王，今司馬自比伊、周。前後一轍。</span>今反以恩爲仇，以功爲過，欲與二三小臣，謀害臣兄弟，何也？」芳曰：「朕無此心。」師袖中取出汗衫，擲之於地曰：「此誰人所作耶？」<span class="jiazhu">親筆現在，如何抵賴？</span>芳魂飛天外，魄散九霄，戰慄而答曰：「此皆爲他人所逼故也。朕豈敢興此心？」師曰：「妄誣大臣造反，當加何罪？」<span class="jiazhu">自然反坐，有何理說！</span>芳跪告曰：「朕合有罪，望大將軍恕之！」<span class="jiazhu">情甘罪責，所供是實。</span>師曰：「陛下請起。<span class="jiazhu">」陛下「二字之下，忽接」請起「，自有陛下以來，未有如此之沒體面者也。</span>國法未可廢也。」<span class="jiazhu">不當曰國法，竟當曰家法耳。</span>乃指張惶後曰：「此是張緝之女，理當除之！」芳大哭求免，師不從，叱左右將張後捉出，至東華門內，用白練絞死。<span class="jiazhu">令人追念華歆破壁取伏後時。</span>後人有詩曰：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	當年伏後出宮門，跌足哀號別至尊。<br/>
	司馬今朝依此例，天教還報在兒孫。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	次日，司馬師大會群臣曰：「今主上荒淫無道，褻近娼優，聽信讒言，閉塞賢路：其罪甚於漢之昌邑，不能主天下。吾謹按伊尹、霍光之法，別立新君，以保社稷，以安天下，如何？」<span class="jiazhu">此時不學曹操，不學曹丕，又學董卓矣。覺第四回中事，於此又現。</span>眾皆應曰：「大將軍行伊、霍之事，所謂應天順人，誰敢違命？」<span class="jiazhu">此時更無丁原、袁紹其人。</span>師遂同多官入永寧宮，奏聞太后。太后曰：「大將軍欲立何人爲君？」師曰：「臣觀彭城王曹據，聰明仁孝，可以爲天下之主。」太后曰：「彭城王乃老身之叔，今立爲君，我何以當之？今有高貴鄉公曹髦，乃文皇帝之孫；此人溫恭克讓，可以立之。卿等大臣從長計議。」一人奏曰：「太后之言是也。便可立之。」眾視之，乃司馬師宗叔司馬孚也。師遂遣使往元城，召高貴鄉公，<span class="jiazhu">據幼而髦長，故師利於立幼，因孚之言，勉從之耳。</span>請太后升太極殿，召芳責之曰：「汝荒淫無度，褻近娼優，不可承天下；當納下璽綬，復齊王之爵，目下起程，非宣召不許入朝。」芳泣拜太后，納了國寶，乘王車大哭而去。只有數員忠義之臣，含淚而送。後人有詩曰：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	昔日曹瞞相漢時，欺他寡婦與孤兒。<br/>
	誰知四十餘年後，寡婦孤兒亦被欺。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說高貴鄉公曹髦，字彥士，乃文帝之孫，東海定王霖之子也。<span class="jiazhu">比曹芳又覺來歷明白。</span>當日司馬師以太后命宣至，文武官僚，備鑾駕於西掖門外拜迎。髦慌忙答禮。太尉王肅曰：「主上不當答禮。」髦曰：「吾亦人臣也，安得不答禮乎？」文武扶髦上輦入宮，髦辭曰：「太后詔命，不知爲何？吾安敢乘輦而入？」遂步行至太極東堂。司馬師迎著，髦先下拜，<span class="jiazhu">此時曹髦極其謙恭，後文仗劍出宮，只爲更耐不得耳。</span>師急扶起。問候已畢，引見太后。太后曰：「吾見汝年幼時，有帝王之相，汝今可爲天下之主，務須恭儉節用，布德施仁，勿辱先帝也。」髦再三謙辭。師令文武請髦出太極殿，是日立爲新君，改嘉平六年爲正元元年，大赦天下，假大將軍司馬師黃鉞，入朝不趨，奏事不名，帶劍上殿。<span class="jiazhu">與曹操無異。</span>文武百官，各有封賜。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	正元二年春正月，有細作飛報，說鎮東將軍毋丘儉、揚州刺史文欽，以廢主爲名，起兵前來。司馬師大驚。正是：
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
	漢臣曾有勤王志，魏將還興討賊師。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	未知如何迎敵，且看下文分解。
</p>
</div></body></html>