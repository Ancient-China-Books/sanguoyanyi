<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第三十回　戰官渡本初敗績　劫烏巢孟德燒糧</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu5">
	第三十回　戰官渡本初敗績
	劫烏巢孟德燒糧
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	當曹操攻呂布之時，袁紹可以全師襲許都而不襲，一失也。當曹操攻劉備之時，袁紹又可以全師襲許都而不襲，是再失也。迨呂布已滅，劉備已敗，然後爭之，斯已晚矣。然苟能以全師屯官渡而拒其前，以偏師襲許都而斷其後，未嘗不可以取勝，而紹又不爲，是三失也。既已失之於始，諒不能得之於終，此田豐之所以知其必敗耳。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	項羽與高帝約割鴻溝以王，而高帝欲歸；若非張良勸之勿歸，楚、漢之勝負，未可知也。今袁紹與曹操相拒於官渡，而操以乏糧而欲歸；若非荀彧勸之勿歸，袁、曹之勝負，亦未可知也。讀書至此，正是大關目處。如布棋者，滿盤局勢，所爭只在一著而已。袁紹善疑，曹操亦善疑。然曹操之疑，荀彧決之而不疑，所以勝也；袁紹之疑，沮授決之而仍疑，許攸決之而愈疑，所以敗也。曹操疑所疑，亦能信所信。韓猛之糧，不疑其誘敵；許攸之來，不疑其詐降，所以勝也。袁紹疑所不當疑，又信所不當信。見曹操致荀彧之書，則疑其虛；見審配罪許攸之書，則信其實；聽許攸襲許都之語，則疑其詐；聽郭圖譖張郃之語，則信其真：所以敗也。一敗於白馬而顏良死，再敗於延津而文醜亡，猶小敗耳。至三敗，而七十萬大軍止存八百餘騎。前者「十勝」「十敗」之說，不於此大驗乎哉！
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	凡用兵之法，以糧爲重。然於己之糧，有棄之者矣；於人之糧，亦有棄之者矣。或兩軍相當，我棄我糧以誘敵，敵爭取我糧則必亂，敵亂則我勝，我勝則糧仍歸我，是棄未嘗棄也。或大敵猝至，我欲堅壁，堅壁則必清野，清野則必自焚其積，不焚則糧爲敵資，焚之則敵無所取，是非棄我糧，實斷寇糧也。若夫糧之在敵，可劫則劫之，劫之而我因糧於敵，是敵糧皆我糧也。不可劫則焚之；劫之不盡，則我小受其利，而敵未必大損，焚之則敵之大損，即我之大利，是焚勝於劫也。總之以少攻多，以弱攻強，非用奇不能取勝。故高帝有給漢糧之蕭何，不可無燒楚糧之彭越。曹操有能應糧之荀彧，不可無請燒糧之許攸。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	高帝踞床跣足而見英布，是過爲傲慢，以挫其氣；曹操披衣跣足而迎許攸，是過爲殷勤，以悅其心。一則善駕馭，一則善結納。其術不同，而其能用人則同也。光武焚書以安反側，是恕之於人心既定之後；曹操焚書以靖眾疑，是忍之於人心未定之時。一則有度量，一則有權謀。其事同，而其所以用心不同也。帝王有帝王氣象，奸雄有奸雄心事，真是好看。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	袁紹兵多，可分之以襲許昌；曹操兵少，安能分之以襲鄴郡，并取黎陽乎？故許攸之獻計袁紹，是欲以實計破曹操，使曹操不及知之；荀攸之獻計曹操，是欲以虛聲恐袁紹，正欲使袁紹知之。此兵家虛虛實實之大不同者。<span class="shu-ming">三國</span>一書，直可作〈武經七書〉讀。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	韓信、陳平，初皆在楚，而項羽驅之入漢；許攸、張郃，初皆事袁，而本初驅之歸曹。良可歎也。其驅之不動者，在楚唯有范增，在袁惟有沮授而已。嗚呼，如增、如授，能有幾人哉！
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說袁紹興兵望官渡進發。夏侯惇發書告急。曹操起軍七萬，前往迎敵，留荀彧守許都。紹兵臨發，田豐從獄中上書諫曰：「今且宜靜守以待天時，不可妄興大兵，恐有不利。」<span class="jiazhu">田豐第一次請緩戰，第二次請急戰，今第三、第四次皆請勿戰，確有斟酌。</span>逢紀譖曰：「主公興仁義之師，田豐何得出此不祥之語！」紹因怒，欲斬田豐。<span class="jiazhu">沒主意。</span>眾官告免。紹恨曰：「待吾破了曹操，明正其罪！」<span class="jiazhu">若破了曹操，倒未必殺。正與後文反照。</span>遂催軍進發，旌旗遍野，刀劍如林。行至陽武，下定寨柵。沮授曰：「我軍雖眾，而勇猛不及彼軍；彼軍雖精，而糧草不如我軍。彼軍無糧，利在急戰；我軍有糧，宜且緩守。若能曠以日月，則彼軍不戰自敗矣。」<span class="jiazhu">知彼知我。此即賈詡勸李傕拒馬騰之計也。</span>紹怒曰：「田豐慢我軍心，吾回日必斬之。汝安敢又如此！」叱左右：「將沮授鎖禁軍中，待我破曹之後，與田豐一體治罪！」<span class="jiazhu">田豐意在不戰，沮授意在緩戰。不戰但可免敗，緩戰實可致勝。乃皆不見用而反見罪，惜哉！</span>於是下令，將大軍七十萬，東西南北，周圍安營，連絡九十餘里。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	細作探知虛實，報至官渡，曹軍新到，聞之皆懼。曹操與眾謀士商議。荀攸曰：「紹軍雖多，不足懼也。我軍俱精銳之士，無不一以當十。但利在急戰。若遷延日月，糧草不敷，事可憂矣。」<span class="jiazhu">所見與沮授同。此用而彼不用者，所遇之主異耳。</span>操曰：「所言正合吾意。」遂傳令軍將鼓噪而進。紹軍來迎，兩邊排成陣勢。審配撥弩手一萬，伏於兩翼；弓箭手五千，伏於門旗內：約炮響齊發。三通鼓罷，袁紹金盔金甲，錦袍玉帶，立馬陣前。左右排列著張郃、高覽、韓猛、淳于瓊等諸將，旌旗節鉞，甚是嚴整。曹陣上門旗開處，曹操出馬。許諸、張遼、徐晃、李典等，各持兵器，前後擁衛。<span class="jiazhu">前寫二人交戰，俱未親身對壘。此番方是大決雌雄。</span>曹操以鞭指袁紹曰：「吾於天子之前，保奏你爲大將軍，今何故謀反？」紹怒曰：「汝託名漢相，實爲漢賊！惡罪彌天，甚於莽、卓，乃反誣人造反耶！」操曰：「吾今奉詔討汝！」紹曰：「吾奉衣帶詔討賊！」<span class="jiazhu">只此七字，抵得一篇陳琳檄文。</span>操怒，使張遼出戰。張邰躍馬來迎。二將鬥了四五十合，不分勝負，曹操見了暗暗稱奇。<span class="jiazhu">爲後收用張郃伏筆。</span>許褚揮刀縱馬，直出助戰，高覽挺槍接住。四員將捉對兒廝殺。曹操令夏侯惇、曹洪，各引三千軍，齊沖彼陣。審配見曹軍來沖陣，便令放起號炮：兩下萬弩并發，中軍內弓箭手一齊擁出陣前亂射。<span class="jiazhu">袁軍慣以箭取勝，此北人長技也。</span>曹軍如何抵敵，望南急走。袁紹驅兵掩殺，曹軍大敗，盡退至官渡。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	袁紹移軍逼近官渡下寨。審配曰：「今可撥兵十萬守官渡，就曹操寨前築起土山，令軍人下視寨中放箭。操若棄此而去，吾得此隘口，許昌可破矣。」<span class="jiazhu">亦是好計。</span>紹從之，於各寨內選精壯軍人，用鐵鍬土擔，齊來曹操寨邊壘土成山。曹營內見袁軍堆築土山，欲待出去衝突，被審配弓弩手當住咽喉要路，不能前進。十日之內，築成土山五十餘座，上立高櫓，分撥弓弩手於其上射箭。曹軍大懼，皆頂著遮箭牌守禦。土山上一聲梆子響處，箭下如雨，<span class="jiazhu">前之箭自北而南，今之箭則自上而下。</span>曹軍皆蒙楯伏地，袁軍吶喊而笑。<span class="jiazhu">吶喊與笑相連，此等軍聲從來未有。</span>曹操見軍慌亂，集眾謀士問計。劉曄進曰：「可作發石車以破之。」<span class="jiazhu">以石禦箭，妙計。</span>操令曄進車式，連夜造發石車數百乘，分佈營牆內，正對著土山上雲梯，候弓箭手射箭時，營內一齊拽動石車，炮石飛空，往上亂打。人無躲處，弓箭手死者無數。袁軍皆號其車爲「霹靂車」，<span class="jiazhu">箭自上而下，則謂之雨；石自下而上，則謂之雷。雨從天降，雷自地起。</span>由是袁軍不敢登高射箭。審配又獻一計：令軍人用鐵鍬暗打地道，直透曹營內，號爲「掘子軍」。<span class="jiazhu">霹靂車是震，爲雷；掘子軍又是坤，爲地矣。</span>曹兵望見袁軍於山后掘土坑，報知曹操，操又問計於劉曄。曄曰：「此袁軍不能攻明而攻暗，發掘伏道，欲從地下透營而入耳。」<span class="jiazhu">不能自上而下，又將自下而上。</span>操曰：「何以禦之？」曄曰：「可繞營掘長塹，則彼伏道無用也。」<span class="jiazhu">兵在山上，禦之以石；兵在地中，禦之以水，計更妙。</span>操連夜差軍掘塹。袁軍掘伏道到塹邊，果不能入，空費軍力。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說曹操守官渡，自八月起，至九月終，軍力漸乏，糧草不繼。意欲棄官渡退回許昌，遲疑未決，乃作書遣人赴許昌問荀彧。彧以書報之。<span class="jiazhu">此袁、曹成敗關頭。</span>書略曰：
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
	承尊命，使決進退之疑。愚以袁紹悉眾聚於官渡，欲與明公決勝負，公以至弱當至強，若不能制，必爲所乘：是天下之大機也。紹軍雖眾，而不能用；以公之神武明哲，何向而不濟？今軍實雖少，未若楚、漢在滎陽、成皋間也。公今畫地而守，扼其喉而使不能進，情見勢竭，必將有變。此用奇之時，斷不可失。惟明公裁察焉。<span class="jiazhu">曹操此時進則勝，返則敗，文若一書，關係非少。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	曹操得書大喜，令將士效力死守。紹軍約退三十餘里，操遣將出營巡哨。有徐晃部將史渙獲得袁軍細作，解見徐晃。晃問其軍中虛實。答曰：「早晚大將韓猛運糧至軍前接濟，先令我等探路。」徐晃便將此事報知曹操。荀攸曰：「韓猛匹夫之勇耳。若遣一人引輕騎數千，從半路擊之，斷其糧草，紹軍自亂。」<span class="jiazhu">我軍缺糧，則必斷敵之糧，自是軍家要著。</span>操曰：「誰人可往？」攸曰：「即遣徐晃可也。」操遂差徐晃將帶史渙并所部兵先出，後使張遼、許褚引兵救應。當夜韓猛押糧車數千輛，解赴紹寨。正走之間，山谷內徐晃、史渙引軍截住去路。韓猛飛馬來戰，徐晃接住廝殺，史渙便殺散人夫，放火焚燒糧車。<span class="jiazhu">此是第一次燒糧，小試其法。</span>韓猛抵當不住，撥回馬走。徐晃催軍燒盡輜重。袁紹軍中望見西北上火起，正驚疑間，敗軍報來糧草被劫，紹急遣張邰、高覽去截大路。正遇徐晃燒糧而回，恰欲交鋒，背後張遼、許諸軍到。兩下夾攻，殺散袁軍，四將合兵一處，回官渡寨中。曹操大喜，重加賞勞。又分軍於寨前結營，爲掎角之勢。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說韓猛敗軍還營，紹大怒，欲斬韓猛，眾官勸免。審配曰：「行軍以糧食爲重，不可不用心提防。烏巢乃屯糧之處，必得重兵守之。」韓猛所運是行糧，烏巢所積是坐糧。<span class="jiazhu">一是糧之小者，一是糧之大者。因失小，故思防大。</span>袁紹曰：「吾籌策已定。汝可回鄴都監督糧草，休教缺乏。」審配領命而去。袁紹遣大將淳于瓊，部領督將眭元進、韓莒子、呂威璜、趙睿等，引二萬人馬守烏巢。那淳于瓊性剛好酒，軍士多畏之；既至烏巢，終日與諸將聚飲。<span class="jiazhu">楚國子反以飲酒誤事，淳于瓊者將毋同？</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	且說曹操軍糧告竭，急發使往許昌，教荀彧作速措辦糧草，星夜解赴軍前接濟。使者齎書而往，行不上三十里，被袁軍捉住，縛見謀士許攸。<span class="jiazhu">袁家細作爲徐晃所獲，曹家使者爲許攸所獲，正復相似。乃操能用晃，而紹不能用攸，爲之一歎。</span>那許攸字子遠，少時曾與曹操爲友，此時卻在袁紹處爲謀士。<span class="jiazhu">先敘明許攸來歷。</span>當下搜得使者所齎曹操催糧書信，徑來見紹曰：「曹操屯軍官渡，與我相持已久，許昌必空虛。若分一軍星夜掩襲許昌，則許昌可拔，而操可擒也。今操糧草已盡，正可乘此機會，兩路擊之。」<span class="jiazhu">此計若行，操無葬身之地矣。</span>紹曰：「曹操詭計極多，此書乃誘敵之計也。」<span class="jiazhu">與呂布不用陳宮之謀前後一轍。</span>攸曰：「今若不取，後將反受其害。」正話間，忽有使者自鄴郡來，呈上審配書。<span class="jiazhu">荀彧答書於曹操，審配致書於袁紹，亦復相似。</span>書中先說運糧事，後言：「許攸在冀州時，嘗濫受民間財物，且縱令子姪輩多科稅，錢糧入己。今已收其子姪下獄矣。」<span class="jiazhu">因運糧便借錢糧事尋出罪案，而又加以濫受民財一款，惡甚。</span>紹見書大怒曰：「濫行匹夫！尚有面目於吾前獻計耶！<span class="jiazhu">善用人者，使貪使詐，即攸果濫行，其計自是可用。獨不聞陳平有受金之謗，而高祖捐金以予之乎？</span>汝與曹操有舊，想今亦受他財賄，爲他作奸細啜賺吾軍耳！<span class="jiazhu">此疑所不當疑，是教之投操也。</span>本當斬首，今權且寄頭在項。可速退出，今後不許相見！」許攸出，仰天歎曰：「忠言逆耳，豎子不足與謀！吾子姪已遭審配之害，吾何顏復見冀州之人乎！」遂欲拔劍自刎。<span class="jiazhu">此處不即寫投操，又作一曲折，妙。</span>左右奪劍勸曰：「公何輕生至此？袁紹不納直言，後必爲曹操所擒。公既與曹公有舊，何不棄暗投明？」<span class="jiazhu">投操之計，反出自左右，寫得曲折。</span>只這兩句言語，點醒許攸，於是許攸徑投曹操。後人有詩歎曰：
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	本初豪氣蓋中華，官渡相持枉歎嗟。<br/>
	若使許攸謀見用，山河爭得屬曹家？
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說許攸暗步出營，徑投曹寨，伏路軍人拿住。攸曰：「我是曹丞相故友，快與我通報，說南陽許攸來見。」軍士忙報入寨中。時操方解衣歇息，聞說許攸私奔到寨，大喜，不及穿履，跣足出迎。<span class="jiazhu">荀彧所謂體任自然，與紹繁禮多儀者異也。</span>遙見許攸，撫掌歡笑，攜手共入。操先拜於地，<span class="jiazhu">看老奸何等殷勤。</span>攸慌扶起曰：「公乃漢相，吾乃布衣，何謙恭如此！」操曰：「公乃操故友，豈敢以名爵相上下乎！」<span class="jiazhu">袁紹怒罵之，而曹操敬禮之，許攸安得不墮其術中耶？</span>攸曰：「某不能擇主，屈身袁紹，言不聽，計不從。今特棄之，來見故人，願賜收錄。」操曰：「子遠肯來，吾事濟矣！願即教我以破紹之計。」攸曰：「吾曾教袁紹以輕騎乘虛襲許都，首尾相攻。」<span class="jiazhu">操欲求破紹之計，攸乃先說明破操之計，妙妙。</span>操大驚曰：「若袁紹用子言，吾事敗矣。」攸曰：「公今軍糧尚有幾何？」<span class="jiazhu">問得妙。</span>操曰：「可支一年。」<span class="jiazhu">誕得妙。</span>攸笑曰：「恐未必。」<span class="jiazhu">冷，妙。</span>操曰：「有半年耳。」<span class="jiazhu">漸減，妙。</span>攸拂袖而起，趨步出帳曰：「吾以誠相投，而公見欺如是，豈吾所望哉！」<span class="jiazhu">文勢至此又一曲折。</span>操挽留曰：「子遠勿嗔，尚容實訴：軍中糧實可支三月耳。」<span class="jiazhu">既云實訴，仍是虛言，妙甚。</span>攸笑曰：「世人皆言孟德奸雄，今果然也。」<span class="jiazhu">又冷，妙。</span>操亦笑曰：「豈不聞『兵不厭詐』！」<span class="jiazhu">卻又道「朋友有信」。</span>遂附耳低言曰：<span class="jiazhu">好做作。</span>「軍中止有此月之糧。」<span class="jiazhu">曹操口中漸漸減來，凡作四番跌頓。</span>攸大聲曰：「休瞞我！糧已盡矣！」<span class="jiazhu">大聲說破，正對附耳低言，妙。</span>操愕然曰：「何以知之？」攸乃出操與荀彧之書以示之曰：「此書何人所寫？」<span class="jiazhu">摹寫逼真。</span>操驚問曰：「何處得之？」攸以獲使之事相告。<span class="jiazhu">先問糧，然後出書；先出書，然後說得書緣故：亦作兩番跌頓。</span>操執其手曰：「子遠既念舊交而來，願即有以教我。」攸曰：「明公以孤軍抗大敵，而不求急勝之方，此取死之道也。<span class="jiazhu">與荀彧書中之意略同。</span>攸有一策，不過三日，使袁紹百萬之眾，不戰自破。明公還肯聽否？」<span class="jiazhu">妙在不即說出何策。</span>操喜曰：「願聞良策。」攸曰：「袁紹軍糧輜重，盡積烏巢，今撥淳于瓊守把。瓊嗜酒無備。公可選精兵，詐稱袁將蔣奇領兵到彼護糧，乘間燒其糧草輜重，則紹軍不三日將自亂矣。」<span class="jiazhu">燒韓猛所運之糧，不如燒烏巢所屯之糧。</span>操大喜，重待許攸，留於寨中。<span class="jiazhu">留許攸於寨中，是曹操精細處。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	次日，操自選馬步軍士五千，準備往烏巢劫糧。張遼曰：「袁紹屯糧之所，安得無備？丞相未可輕往，恐許攸有詐。」<span class="jiazhu">以張遼襯出曹操之知人。文勢至此，又作一曲。</span>操曰：「不然，許攸此來，天敗袁紹。今吾軍糧不給，難以久持，若不用許攸之計，是坐而待困也。<span class="jiazhu">善於料己。</span>彼若有詐，安肯留我寨中？<span class="jiazhu">善於料人。○然則操之留攸於寨，正所以試之也。</span>且吾亦欲劫寨久矣。<span class="jiazhu">又爲後文伏筆。</span>今劫糧之舉，計在必行，君請勿疑。」遼曰：「亦須防袁紹乘虛來襲。」<span class="jiazhu">將欲劫人，先防人來劫我，亦是兵家要著。</span>操笑曰：「吾已籌之熟矣。」便教荀攸、賈詡、曹洪同許攸守大寨，<span class="jiazhu">同許攸守寨，又是精細處。</span>夏侯惇、夏侯淵領一軍伏於左，曹仁、李典領一軍伏於右，以備不虞。教張遼、許褚在前，徐晃、于禁在後，操自引諸將居中，<span class="jiazhu">居者分左右，行者分前後，有法。</span>共五千人馬，打著袁軍旗號。軍士皆束草負薪，人銜枚，馬勒口，黃昏時望烏巢進發。是夜星光滿天。<span class="jiazhu">忙中偏有此閒筆。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	且說沮授被袁紹拘禁在軍中，是夜因見眾星朗列，乃命監者引出中庭，仰觀天象。忽見太白逆行，侵犯牛、斗之分，<span class="jiazhu">正欲敘曹操燒糧，卻忽敘沮授觀星，奇妙。</span>大驚曰：「禍將至矣！」遂連夜求見袁紹。時紹已醉臥，聽說沮授有密事啟報，喚入問之。授曰：「適觀天象，見太白逆行於柳、鬼之間，流光射入牛、斗之分，恐有賊兵劫掠之害。烏巢屯糧之所，不可不提備。宜速遣精兵猛將，於間道山路巡哨，免爲曹操所算。」<span class="jiazhu">前若用許攸之言，則紹可以勝；今若用沮授之言，則紹猶不至於敗。文勢至此，又作一曲。</span>紹怒叱曰：「汝乃得罪之人，何敢妄言惑眾！」因叱監者曰：「吾令汝拘囚之，何敢放出！」遂命斬監者，別喚人監押沮授。<span class="jiazhu">袁紹一誤再誤，天下事能堪幾誤耶！</span>授出，掩淚歎曰：「我軍亡在旦夕，我屍骸不知落何處也！」<span class="jiazhu">爲後曹操殯葬沮授作反照。</span>後人有詩歎曰：
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	逆耳忠言反見仇，獨夫袁紹少機謀。<br/>
	烏巢糧盡根基拔，猶欲區區守冀州。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說曹操領兵夜行，前過袁紹別寨，寨兵問是何處軍馬。操使人應曰：「蔣奇奉命往烏巢護糧。」<span class="jiazhu">此是假蔣奇大賺真淳於。</span>袁軍見是自家旗號，遂不疑惑。凡過數處，皆詐稱蔣奇之兵，并無阻礙。<span class="jiazhu">略得妙。</span>及到烏巢，四更已盡。操教軍士將束草周圍舉火，眾將校鼓噪直入。時淳于瓊方與眾將飲了酒醉臥帳中，<span class="jiazhu">紹醉臥，瓊亦醉臥，是君是臣。</span>聞鼓噪之聲，連忙跳起問：「何故喧鬧？」言未已，早被撓鉤拖翻。<span class="jiazhu">醉漢倒了。</span>眭元進、趙睿運糧方回，見屯上火起，急來救應。曹軍飛報曹操，說：「賊兵在後，請分軍拒之。」操大喝曰：「諸將只顧奮力向前，待賊至背後，方可回戰！」<span class="jiazhu">有進無退，真善用兵。</span>於是眾軍將無不爭先掩殺，一霎時，火焰四起，煙迷太空。眭、趙二將驅兵來救，操勒馬回戰。二將抵敵不住，皆被曹軍所殺，糧草盡行燒絕。<span class="jiazhu">前後兩番燒糧，前是小糧，此是大糧。</span>淳于瓊被擒見操，操命割去其耳鼻手指，縛於馬上，放回紹營以辱之。<span class="jiazhu">醉漢此時想已醒矣。</span>
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說袁紹在帳中，聞報正北上火光滿天，<span class="jiazhu">不信星光，遂有火光。</span>知是烏巢有失，急出帳召文武各官，商議遣兵往救。<span class="jiazhu">此時何不放出沮授耶？此時不放沮授，則知後日必殺田豐。</span>張郃曰：「某與高覽同往救之。」郭圖曰：「不可。曹軍劫糧，曹操必然親往；操既自出，寨必空虛，可縱兵先擊曹操之寨，操聞之必速還。此孫臏『圍魏救韓』之計也。」<span class="jiazhu">計非不佳，惜已爲張遼所料。</span>張邰曰：「非也。曹操多謀，外出必爲內備，以防不虞。<span class="jiazhu">合之言正與遼之計相合。</span>今若攻操營而不拔，瓊等見獲，吾屬皆被擒矣。」郭圖曰：「曹操只顧劫糧，豈留兵在寨耶！」再三請劫曹營。紹乃遣張郃、高覽引軍五千，往官渡擊曹營；遣蔣奇領兵一萬，往救烏巢。<span class="jiazhu">使真蔣奇去敵假蔣奇。○若此時并力盡去救烏巢，則糧或不至盡燒。紹不聽合言，是一誤、再誤而又三誤矣。</span>且說曹操殺散淳于瓊部率，盡奪其衣甲旗幟，僞作淳于瓊部下敗軍回寨。至山僻小路，正遇蔣奇軍馬。奇軍問之，稱是烏巢敗軍奔回，<span class="jiazhu">前是假蔣奇去賺真淳於，此又是假淳於來賺真蔣奇，妙。</span>奇遂不疑，驅馬徑過。張遼、許褚忽至，大喝：「蔣奇休走！」奇措手不及，被張遼斬於馬下，盡殺蔣奇之兵。又使人當先僞報云：「蔣奇已自殺散烏巢兵了。」袁紹因不復遣人接應烏巢，只添兵往官渡。<span class="jiazhu">既以假淳於賺真蔣奇，又以死蔣奇賺活袁紹，愈出愈幻。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說張郃、高覽攻打曹營，左邊夏侯惇、右邊曹仁，中路曹洪，一齊沖出：三下攻擊，袁軍大敗。比及接應軍到，曹操又從背後殺來，四下圍住掩殺。張邰、高覽奪路走脫。袁紹收得烏巢敗殘軍馬歸寨，見淳于瓊耳鼻皆無，手足盡落。紹問：「如何失了烏巢？」敗軍告說：「淳于瓊醉臥，因此不能抵敵。」紹怒，立斬之。郭圖恐張邰、高覽回寨證對是非，先於袁紹前譖曰：「張邰、高覽見主公兵敗，心中必喜。」紹曰：「何出此言？」圖曰：「二人素有降曹之意，今遣擊寨，故意不肯用力，以致損折士卒。」<span class="jiazhu">審配之書，是驅謀士以資敵；郭圖之譖，又驅猛將以資敵矣。</span>紹大怒，遂遣使急召二人歸寨問罪。郭圖先使人報二人云：「主公將殺汝矣。」<span class="jiazhu">極力驅之。</span>及紹使至，高覽問曰：「主公喚我等爲何？」使者曰：「不知何故。」覽遂拔劍斬來使。邰大驚。覽曰：「袁紹聽信讒言，必爲曹操所擒，吾等豈可坐而待死？不如去投曹操。」邰曰：「吾亦有此心久矣。」於是二人領本部兵馬，往曹操寨中投降。<span class="jiazhu">曹操既得許攸，又得二將，非曹得之，乃紹棄之耳。</span>夏侯惇曰：「張、高二人來降，未知虛實。」操曰：「吾以恩遇之，雖有異心，亦可變矣。」<span class="jiazhu">老奸。</span>遂開營門命二人入。二人倒戈卸甲，拜伏於地。操曰：「若使袁紹肯從二將軍之言，不至有敗。今二將軍肯來相投，如微子去殷，韓信歸漢也。」<span class="jiazhu">純用甘言撫慰，是老奸慣家。</span>遂封張邰爲偏將軍、都亭侯，高覽爲偏將軍、東萊侯，二人大喜。<span class="jiazhu">既慰以甘言，又縻以好爵，二人安得不墮其術中？</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	卻說袁紹既去了許攸，又去了張邰、高覽，又失了烏巢糧，軍心皇皇。許攸又勸曹操作速進兵，張邰、高覽請爲先鋒，<span class="jiazhu">袁家人都爲曹家用，可發一歎。</span>操從之。即令張邰、高覽領兵往劫紹寨。<span class="jiazhu">以敵攻敵。○應前「吾久欲劫寨」句。</span>當夜三更時分，出軍三路劫寨，混戰到明，各自收兵，紹軍折其大半。<span class="jiazhu">略得好。</span>荀攸獻計曰：「今可揚言調撥人馬，一路取酸棗、攻鄴郡；一路取黎陽，斷袁兵歸路。袁紹聞之，必然驚惶，分兵拒我。我乘其兵動時擊之，紹可破也。」<span class="jiazhu">許攸勸紹襲許昌是實話，荀攸勸操襲鄴郡、黎陽是虛話，一實一虛，各是妙策。○先亂其心、分其勢，然後乘其動而擊之，此以少勝多之法。</span>操用其計，使大小三軍，四遠揚言。紹軍聞此信，來寨中報說：「曹操分兵兩路：一路取鄴郡，一路取黎陽去也。」紹大驚，急遣袁譚分兵五萬救鄴郡，辛明分兵五萬救黎陽，連夜起行。<span class="jiazhu">不出所料。</span>曹操探知袁紹兵動，便分大隊軍馬，八路齊出，直沖紹營。袁軍俱無鬥志，四散奔走，遂大潰。袁紹披甲不迭，單衣幅巾上馬；<span class="jiazhu">與前「金盔金甲、錦袍玉帶，立馬陣前」，相映成趣。</span>幼子袁尚後隨。張遼、許褚、徐晃、于禁四員將引軍追趕袁紹，紹急渡河，盡棄圖書、車仗、金帛，止引隨行八百餘騎而去。<span class="jiazhu">袁紹官渡之敗，與曹操赤壁之敗，一樣狼狽之極。</span>操軍追之不及，盡獲遺下之物。所殺八萬餘人，血流盈溝；溺水死者，不計其數。操獲全勝，將所得金寶緞匹，給賞軍士。於圖書中檢出書信一束，皆許都及軍中諸人與紹暗通之書。左右曰：「可逐一點對姓名，收而殺之。」操曰：「當紹之強，孤亦不能自保，況他人乎？」<span class="jiazhu">奸雄可愛。</span>遂命盡焚之，更不再問。<span class="jiazhu">光武嘗焚書，使反側於自安，曹操頗學此法。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	卻說袁紹兵敗而奔，沮授因被囚禁，急走不脫，爲曹軍所獲，擒見曹操。操素與授相識。授見操，大呼曰：「授不降也！」<span class="jiazhu">沮授與許攸皆爲操故人，乃攸降而授不降，人品特絕。</span>操曰：「本初無謀，不用君言，君何尚執迷耶？吾若早得足下，天下不足慮也。」因厚待之，留於軍中。授乃於營中盜馬，欲歸袁氏。操怒，乃殺之。授至死，神色不變。<span class="jiazhu">有人如此，可謂群空冀北。</span>操歎曰：「吾誤殺忠義之士也！」命厚禮殯殮，爲建墳安葬於黃河渡口，題其墓曰：「忠烈沮君之墓」。<span class="jiazhu">袁紹不能識而曹操識之，爲之一歎。</span>後人有詩贊曰：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	河北多名士，忠貞推沮君。<br/>
	凝眸知陣法，仰面識天文。<br/>
	至死心如鐵，臨危氣似雲。<br/>
	曹公欽義烈，特與建孤墳。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	操下令攻冀州。正是：
</p>
<p class="margin2" id="p26"><a class="gg-link" href="#p26" onclick="return changeColor(this);"></a>
	勢弱只因多算勝，兵強卻爲寡謀亡。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	未知勝負如何，且看下文分解。
</p>
</div></body></html>