<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">凡例</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>凡例</h1></div>
<p class="em2" id="p0"><a class="gg-link" href="#p0" onclick="return changeColor(this);"></a>一、俗本之乎者也等字，大半齟齬不通，又詞語冗長，每多複杳處，今悉依古本改正，頗覺直捷痛快。</p>
<p class="em2" id="p1"><a class="gg-link" href="#p1" onclick="return changeColor(this);"></a>二、俗本紀事多訛，如昭烈聞雷失筯及馬騰入京遇害，關公封漢壽亭侯之類，皆與古本不合。又曹后罵曹丕，詳於范曄<span class="shu-ming">後漢書</span>中，而俗本反誤書其黨惡，孫夫人投江而死，詳於<span class="shu-ming">梟姬傅</span>中，而俗本但紀其歸吳，今悉依古本辨定。</p>
<p class="em2" id="p2"><a class="gg-link" href="#p2" onclick="return changeColor(this);"></a>三、事有不可闕者，如關公秉燭達旦，管寧割席分坐，曹操分香賣履，於禁陵廟見畫，以至武侯夫人之才，康成侍兒之慧，鄧艾鳳兮之對，鍾會不汗之答，杜預<span class="shu-ming">左傅</span>之癖。俗本皆刪而不錄，今悉依古本存之，使讀者得窺全豹。</p>
<p class="em2" id="p3"><a class="gg-link" href="#p3" onclick="return changeColor(this);"></a>四 、<span class="shu-ming">三國</span>文字之佳，其錄於<span class="shu-ming">文選</span>中者，如孔融<span class="shu-ming">薦禰衡表</span>，陳琳<span class="shu-ming">討曹操檄</span>，實可與前、後<span class="shu-ming">出師表</span>並傳，俗本皆闕而不載，今悉依古本增入，以備好古者之覽觀焉。 

</p><p class="em2" id="p4"><a class="gg-link" href="#p4" onclick="return changeColor(this);"></a>五、俗本題綱參差不封，錯亂無章，又於一回之中，分上下雨截，今悉體作者之意而聯貫之，每回必以二語對偶為題，務取精工，以快閱者之目。</p>
<p class="em2" id="p5"><a class="gg-link" href="#p5" onclick="return changeColor(this);"></a>六、俗本謬托李卓吾先生批閱，而究竟不知出自何人之手。其評中多有唐突昭烈、謾罵武侯之語，今俱削去，而以新評校正之。</p>
<p class="em2" id="p6"><a class="gg-link" href="#p6" onclick="return changeColor(this);"></a>七、俗本之尤可笑者：於事之是者，則圈點之；於事之非者，則塗抹之；不論其文而論其事。則春秋弑君三十六、亡國五十二，將盡取聖人之經而塗之抹之耶？今斯編評閱處，有圈點而無塗抹，一洗從前之陋。</p>
<p class="em2" id="p7"><a class="gg-link" href="#p7" onclick="return changeColor(this);"></a>八、敘事之中，夾帶詩詞，本是文章極妙處，而俗本每至後人有詩歎曰，便處處是周靜軒先生，而其詩又甚俚鄙可笑，今此編悉取唐宋名人作以實之，與俗本大不相同。</p>
<p class="em2" id="p8"><a class="gg-link" href="#p8" onclick="return changeColor(this);"></a>九、七言律詩起於唐人，若漢則未聞有七言律也。俗本往往捏造古人詩句，如鍾繇、王朗<span class="shu-ming">頌銅雀台</span>，蔡瑁<span class="shu-ming">題館驛屋壁</span>，皆語作七言律體，殊為識者所笑。今悉依古本削去，以存其真。</p>
<p class="em2" id="p9"><a class="gg-link" href="#p9" onclick="return changeColor(this);"></a>十、後人捏造之事，有俗本演義所無，而今日傅奇所有者，如關公斬貂嬋，張飛捉周瑜之類，此其誣也，則今人之所知也。有古本<span class="shu-ming">三國志</span>所無，而俗本演義所有者，如諸葛亮欲燒魏延於上方穀，諸葛瞻得鄧艾書而猶疑未決之類，此其誣也，則非今人之所知也，不知其誣，毋乃冤古人太甚，今皆削去，使讀者不為齊東所誤。</p>
</div></body></html>