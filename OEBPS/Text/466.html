<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第九十回　驅巨獸六破蠻兵　燒藤甲七擒孟獲</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu5">
	第九十回　驅巨獸六破蠻兵<br/>
	燒藤甲七擒孟獲
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	天下惟猛獸最難降，又惟婦人最難降，降猛獸而猛漢不足憂矣，降婦人而猛獸又不足憂矣。木鹿大王之驅虎豹，是猛漢仗猛獸之不以跋扈者也；孟獲之有祝融夫人，是男蠻仗女蠻之不以跋扈者也。降女蠻之法，妙在以我之漢將擒彼之女蠻，即以彼之女蠻易我之漢將，而女蠻亦爲我所用。降猛獸之法，妙在以我之假獸逐彼之真獸，又使彼之猛漢即受逐於彼之猛獸，於彼之猛獸亦爲我所用。諸葛真神人哉！
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	木獸之用不可無一，不容有二，何也？木鹿大王亦獸類也。彼既以獸驅獸，我亦以獸勝獸，特因其人而用之耳。使盡欲不用人而用獸，豈長恃之法哉！齊用火牛以攻燕而勝，楚用燧象以攻吳而不勝，觀於往事，可爲明鑒。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	前回祝井出泉，是孔明但邀神助；此回以扇反風，是孔明自有神通。每讀<span class="shu-ming">西遊記</span>，見孫行者之降妖，讀<span class="shu-ming">水滸傳</span>，見公孫勝之鬥法，以爲奇幻；不謂<span class="shu-ming">三國志</span>中已備<span class="shu-ming">西遊</span>、<span class="shu-ming">水滸</span>之長矣。況彼以捏造之事，雖層見疊出，總屬虛談，不若此爲真實之事。即偶有一二，已括彼全部也。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	七擒之中，縛送者三，有前二者之真，而後之一假生焉。七擒之中，詐降者二，有前者之詐，而後之詐又因焉。孔明辨其真於二擒五擒，而又辨其假於六擒，則知其異。識其詐於二縱之後，而又識其詐於七擒之前，則知其同。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	武侯博望之火、新野之火及助周郎赤壁之火，皆燒之不盡不絕，而獨於藤甲軍則燒之盡絕，毋乃太酷乎？曰：此藤甲軍之自取耳。能禦金，能禦水，而獨不能禦火；不惟不能禦火，又特特引火，是如身負硫黃焰硝而行，於人何尤焉？且既有四泉之惡，又有桃花溪之惡，而孔明以火治之，此以火勝水也。若夫南方屬火，而用火於南，此又以火勝火也。火與火遇，而火之威安得不烈耶！
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	武侯之欲撫南蠻而即用孟獲者，真深得安蠻之道哉！得其土而欲守之，不能不分兵，分兵則不能不轉餉，轉餉而輸挽徒勞，不若使自守之，而庇蔭之下皆吾土也。得其人而欲治之，不能不設官，設官則不能不用法，用法而刑獄滋擾，不若使自治之，而函蓋之下皆吾人也。不但此也，殺其身不能變其心，殺之不足以爲武；而生其身又復奪其地，則生之亦不足以爲恩。不殺其人而南人不反，不奪其地而南人乃愈不反耳。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	武侯仍以孟獲王南蠻，何如立孟節以王南蠻？曰：孟節在蠻而超於蠻者也。在蠻而超於蠻，則孟節非蠻人也。以非蠻治蠻，豈若以蠻治蠻之爲善乎？故雖使孟節肯受爵，而用節不如用獲也。然則荊蠻曷爲有泰伯？曰：泰伯聖人也，孟節賢人也。惟賢守節，惟聖達權。聖人可以治蠻，而賢人不可以治蠻，則惟聽蠻人之自相治而已矣。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說孔明放了孟獲等一干人，楊鋒父子皆封官爵，重賞洞兵。楊鋒等拜謝而去。孟獲等連夜奔回銀坑洞。那洞外有三江：乃是瀘水、甘南水、西城水。三路水會合，故爲三江。<span class="jiazhu">瀘水之外又添出二水。</span>其洞北近平坦三百餘里，多產萬物。洞西二百里，有鹽井。西南二百里，直抵瀘、甘。正南三百里，乃是梁都洞，洞中有山，環抱其洞；山上出銀礦，故名爲銀坑山。<span class="jiazhu">產銀之山而謂之坑，可見錢與糞土一般。奈何今人之陷此坑而不悟也！</span>山中置宮殿樓臺，以爲蠻王巢穴。其中建一祖廟，名曰「家鬼」。<span class="jiazhu">老蠻子謂之祖，死蠻子謂之鬼。</span>四時殺牛宰馬享祭，名爲「卜鬼」。<span class="jiazhu">以祭爲卜，則其俗之無卜可知。管輅、呂範全用不著矣。</span>每年常以蜀人并外鄉之人祭之。<span class="jiazhu">平蠻之後，此風始革。武侯之功不小。</span>若人患病，不肯服藥，只禱師巫，名爲「藥鬼」。<span class="jiazhu">以禱爲藥，則其俗之無醫可知。華陀、吉平全用不著矣。</span>其處無刑法，但犯罪即斬。<span class="jiazhu">倒爽利。</span>有女長成，卻於溪中沐浴，男女自相混淆，任其自配，父母不禁，名爲「學藝」。<span class="jiazhu">問他所學何藝？可發一笑。</span>年歲雨水均調，則種稻穀；倘若不熟，殺蛇爲羹，煮象爲飯。<span class="jiazhu">是蠻食。</span>每方隅之中，上戶號曰「洞主」，次曰「酋長」。每月初一、十五兩日，皆在三江城中買賣，轉易貨物。其風俗如此。<span class="jiazhu">如此風俗，何必設官理之。宜孔明服蠻之後不復設官也。○以上抵得一篇南蠻風俗志。呂凱但能圖之，此則譜之也。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說孟獲在洞中，聚集宗黨千餘人，謂之曰：「吾屢受辱於蜀兵，立誓欲報之。汝等有何高見？」言未畢，一人應曰：「吾舉一人，可破諸葛亮。」眾視之，乃孟獲妻弟，現爲八番部長，名曰帶來洞主。獲大喜，急問何人。帶來洞主曰：「此去西南八納洞，洞主木鹿大王，深通法術：出則騎象，能呼風喚雨，常有虎豹豺狼、毒蛇惡蠍跟隨。<span class="jiazhu">真是一洞妖魔。如<span class="shu-ming">西遊記</span>金角、銀角、虎力、鹿力之類。</span>手下更有三萬神兵，甚是英勇。<span class="jiazhu">又如<span class="shu-ming">水滸傳</span>樊瑞、高廉之類。</span>大王可修書具禮，某親往求之。此人若允，何懼蜀兵哉！」獲忻然，令國舅齎書而去。卻令朵思大王守把三江城，以爲前面屏障。<span class="jiazhu">東吳以江爲固，南蠻亦以江爲固。儼然鼎足以外又是一足。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	卻說孔明提兵直至三江城，遙望見此城三面傍江，一面通旱；即遣魏延、趙雲同領一軍，於旱路打城。軍到城下時，城上弓弩齊發。原來洞中之人，多習弓弩，一弩齊發十矢，箭頭上皆用毒藥，但有中箭者，皮肉皆爛，見五臟而死。<span class="jiazhu">此藥不滅四泉之毒。</span>趙雲、魏延不能取勝，回見孔明，言藥箭之事。孔明自乘小車，到軍前看了虛實，回到寨中，令軍退數里下寨。<span class="jiazhu">所以疏敵之防。</span>蠻兵望見蜀兵遠退，皆大笑作賀，只疑蜀兵懼怯而退，因此夜間安心穩睡，不去哨探。<span class="jiazhu">是在孔明算中。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說孔明約軍退後，即閉寨不出。一連五日，并無號令。<span class="jiazhu">疏敵之防。</span>黃昏左側，忽起微風。孔明傳令曰：「每軍要衣襟一幅，限一更時分應點。無者立斬。」<span class="jiazhu">奇。</span>諸將皆不知其意。<span class="jiazhu">讀者亦不知其意。</span>眾軍依令預備。初更時分，又傳令曰：「每軍衣襟一幅，包土一包。無者立斬。」<span class="jiazhu">奇。</span>眾軍亦不知其意，<span class="jiazhu">讀者亦不知其意。</span>只得依令預備。孔明又傳令曰：「諸軍包土，俱在三江城下交割，先到者有賞。」<span class="jiazhu">妙。</span>眾軍聞令，皆包淨土，飛奔城下。孔明令積土爲蹬道，先上城者爲頭功。<span class="jiazhu">妙，原來爲此。○四番號令，兩言罰，兩言賞。</span>於是蜀兵十餘萬，并降兵萬餘，將所包之土，一齊棄於城下。一霎時，積土成山，接連城上。一聲暗號，蜀兵皆上城。<span class="jiazhu">有前之退，故有此之速。</span>蠻兵急放弩時，大半早被執下，餘者棄城而走。朵思大王死於亂軍之中。<span class="jiazhu">想朵思此時已剁了兩刀矣。</span>蜀將督軍分路剿殺。孔明取了三江城，所得珍寶，皆賞三軍。敗殘蠻兵逃回見孟獲說：「朵思大王身死。失了三江城。」獲大驚。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	正慮之間，人報蜀兵已渡江，現在本洞前下寨。孟獲甚是慌張。忽然屏風後一人大笑而出曰：「既爲男子，何無智也？我雖是一婦人，願與你出戰。」獲視之，乃妻祝融夫人也。<span class="jiazhu">蠻子還蠻不了，蠻婆又蠻起來，真好看煞人。</span>夫人世居南蠻，乃祝融氏之後，<span class="jiazhu">南方屬火，故有此火種。然此婦如火一般熱，如何煞得他火氣？</span>善使飛刀，百發百中。孟獲起身稱謝。夫人忻然上馬，引宗黨猛將數百員、生力洞兵五萬，出銀坑宮闕來與蜀兵對敵。<span class="jiazhu">貂嬋可當女將軍，然未嘗用兵也；孫夫人雖好兵，然未嘗以兵戰也。此處卻真有一員女將出來，<span class="shu-ming">三國志</span>中真是無所不有。</span>方纔轉過洞口，一彪軍攔住，爲首蜀將，乃是張嶷。蠻兵見之，卻早兩路擺開。祝融夫人背插五口飛刀，<span class="jiazhu">還有一口軟剪刀，更利害。</span>手挺丈八長標，<span class="jiazhu">夫人亦喜挺長標耶？</span>坐下卷毛赤兔馬。<span class="jiazhu">夫人坐下之物又毛又赤，可發一笑。</span>張嶷見之，暗暗稱奇。二人驟馬交鋒。戰不數合，夫人撥馬便走。張嶷趕去，空中一把飛刀落下。嶷急用手隔，正中左臂，翻身落馬。蠻兵發一聲喊，將張嶷執縛去了。<span class="jiazhu">這一張鬥他不過。</span>馬忠聽得張嶷被執，急出救時，早被蠻兵困住，望見祝融夫人挺標勒馬而立，忠忿怒向前去戰，坐下馬絆倒，亦被擒了。<span class="jiazhu">夫人又戰倒了一個。</span>都解入洞中來見孟獲。獲設席慶賀。夫人叱刀斧手推出張嶷、馬忠要斬，獲止曰：「諸葛亮放吾五次，今番若殺彼將，是不義也。<span class="jiazhu">畢竟蠻婆心狠，還是蠻子心軟。</span>且囚在洞中，待擒住諸葛亮，殺之未遲。」夫人從其言，笑飲作樂。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說敗殘兵來見孔明，告知其事。孔明即喚馬岱、趙雲、魏延三人受計，各自領軍前去。<span class="jiazhu">兩個戰倒了，又差三個去。</span>次日，蠻兵報入洞中，說趙雲搦戰。祝融夫人即上馬出迎。二人戰不數合，雲撥馬便走。夫人恐有埋伏，勒兵而回。<span class="jiazhu">蠻婆甚乖。</span>魏延又引軍來搦戰，夫人縱馬相迎。正交鋒緊急，延詐敗而逃，夫人只不趕。<span class="jiazhu">又不趕來，畢竟蠻婆乖似蠻子。</span>次日，趙雲又引軍來搦戰，夫人領洞兵出迎。二人戰不數合，雲詐敗而走，夫人按標不趕。欲收兵回洞時，魏延引軍齊聲辱罵。<span class="jiazhu">罵得必然好聽，大約是囉嗦也。</span>夫人急挺標來取魏延。延撥馬便走。夫人忿怒趕來，延驟馬奔入山僻小路。忽然背後一聲響亮，延回頭視之，夫人仰鞍落馬，<span class="jiazhu">仰字妙，想見此時兩腳朝天，甚是好看。</span>原來馬岱埋伏在此，用絆馬索絆倒。就裏擒縛，解投大寨而來。<span class="jiazhu">前孔明所授之計，至此方敘明。</span>蠻將洞兵皆來救時，趙雲一陣殺散。孔明端坐於帳上，馬岱解祝融夫人到。孔明急令武士去其縛，請在別帳賜酒壓驚，遣使往告孟獲，欲送夫人換張嶷、馬忠二將。<span class="jiazhu">此番交易，不知誰得便宜。</span>孟獲允諾，即放出張嶷、馬忠，還了孔明。孔明遂送夫人入洞。<span class="jiazhu">夫人有洞可入，可發一笑。</span>孟獲接入，又喜又惱。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	忽報八納洞主到。孟獲出洞迎接，見其人騎著白象，身穿金珠纓絡，腰懸兩口大刀，領著一班餵養虎豹豺狼之士，簇擁而入。<span class="jiazhu">蠻婦人不濟事，又換一起蠻畜生來了。○先在孟獲眼中寫木鹿聲勢。</span>獲再拜哀告，訴說前事。木鹿大王許以報仇。獲大喜，設宴相待。次日，木鹿大王引本洞兵，帶猛獸而出，趙雲、魏延聽知蠻兵出，遂將軍馬布成陣勢。二將并轡立於陣前視之，只見蠻兵旗幟器械皆別，人多不穿衣甲，盡裸身赤體，面目醜陋；身帶四把尖刀。軍中不鳴鼓角，但篩金爲號。木鹿大王腰掛兩把寶刀，手執蒂鐘，身騎白象，從大旗中而出。<span class="jiazhu">又在蜀將眼中寫木鹿聲勢。</span>趙雲見了，謂魏延曰：「我等上陣一生，未嘗見如此人物。」二人正沉吟之際，只見木鹿大王口中不知念甚咒語，手搖蒂鐘，<span class="jiazhu">念咒搖鐘，極似今日和尚道士語。恐和尚道士之毒，亦不輸與木鹿大王也。</span>忽然狂風大作，飛砂走石，如同驟雨；一聲畫角響，虎豹豺狼，毒蛇猛獸，乘風而出，張牙舞爪，沖將過來。<span class="jiazhu">蠻子是禽獸，禽獸亦只算是蠻子。</span>蜀兵如何抵當，往後便退。蠻兵隨後追殺，直趕到三江界路方回。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	趙雲、魏延收聚敗兵，來孔明帳前請罪，細說此事。孔明笑曰：「非汝二人之罪。吾未出茅廬之時，先知南蠻有驅虎豹之法。吾在蜀中已辦下破此陣之物也。<span class="jiazhu">與魚腹浦石塊正復相似。</span>隨軍有二十輛車，俱封記在此，<span class="jiazhu">車中是何物，令人不測。</span>今日且用一半；留下一半，後有別用。」<span class="jiazhu">早爲七擒伏線。</span>遂令左右取了十輛紅油櫃車到帳下，留十輛黑油櫃車在後。眾皆不知其意。孔明將櫃打開，皆是木刻彩畫巨獸，俱用五色絨線爲毛衣，鋼鐵爲牙爪，一個可騎坐十人。<span class="jiazhu">與後木牛流馬仿佛相似。</span>孔明選了精壯軍士一千餘人，領了一百，口內裝煙火之物，藏在軍中。<span class="jiazhu">早爲燒藤甲之火作一引子。</span>次日，孔明驅兵大進，布於洞口。蠻兵探知，入洞報與蠻王。木鹿大王自謂無敵，即與孟獲引洞兵而出。孔明綸巾羽扇，身衣道袍，端坐於車中。孟獲指曰：「車上坐的便是諸葛亮！若擒住此人，大事定矣！」<span class="jiazhu">貪心蠻子。</span>木鹿大王口中念咒，手搖蒂鐘。頃刻之間，狂風大作，猛獸突出。孔明將羽扇一搖，其風便回吹彼陣中去了。<span class="jiazhu">孔明能借風，又能退風。</span>蜀陣中假獸擁出，蠻洞真獸見蜀陣巨獸口吐火焰，鼻出黑煙，身搖銅鈴，張牙舞爪而來，諸惡獸不敢前進，皆奔回蠻洞，反將蠻兵沖倒無數。<span class="jiazhu">不是真破假，反是假破真，奇幻之極。</span>孔明驅兵大進，鼓角齊鳴，望前追殺。木鹿大王死於亂軍之中。<span class="jiazhu">又當搖鐘召之。</span>洞內孟獲宗黨，皆棄宮闕，扒山越嶺而走。孔明大軍占了銀坑洞。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	次日，孔明正要分兵緝擒孟獲，忽報：「蠻王孟獲妻弟帶來洞主，因勸孟獲歸降，獲不從，今將孟獲并祝融夫人及宗黨數百餘人盡皆擒來，獻與丞相。」<span class="jiazhu">前只使孟獲詐降，今卻一齊都來，更不費力。</span>孔明聽知，即喚張嶷、馬忠，吩咐如此如此。二將受了計，引二千精壯兵，伏於兩廊。孔明即令守門將俱放進來。帶來洞主引刀斧手解孟獲等數百人，拜於殿下。孔明大喝曰：「與吾擒下！」兩廊壯兵齊出，二人捉一人，盡被執縛。<span class="jiazhu">此是六擒。</span>孔明大笑曰：「量汝些小詭計，如何瞞得過我？汝見二次俱是本洞人擒汝來降，吾不加害；汝只道吾深信，故來詐降，欲就洞中殺吾！」<span class="jiazhu">孟獲一邊算計，卻在孔明一邊敘出。</span>喝令武士搜其身畔，果然各帶利刀。孔明問孟獲曰：「汝原說在汝家擒住，方始心服；今日如何？」獲曰：「此是我等自來送死，非汝之能也。吾心未服。」<span class="jiazhu">南蠻巧舌。</span>孔明曰：「吾擒住六番，尚然不服，欲待何時耶？」獲曰：「汝第七次擒住，吾方傾心歸服，誓不反矣。」孔明曰：「巢穴已破，吾何慮哉！」令武士盡去其縛，叱之曰：「這番擒住，再若支吾，必不輕恕！」孟獲等抱頭鼠竄而去。<span class="jiazhu">此是六縱。○縱去與前又異。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說敗殘蠻兵有千餘人，大半中傷而逃，正遇蠻王孟獲。獲收了敗兵，心中稍喜，卻與帶來洞主商議曰：「吾今洞府已被蜀兵所占，今投何地安身？」帶來洞主曰：「止有一國可以破蜀。」<span class="jiazhu">前薦一人，此又薦一國。是此國之人死期至矣。</span>獲喜曰：「何處可去？」帶來洞主曰：「此去東南七百里有一國，名烏戈國。國主兀突骨，身長丈二，不食五穀，以生蛇惡獸爲飯；<span class="jiazhu">亦與殺蛇爲羹、煮象爲飯者差不多。</span>身有鱗甲，刀箭不能侵。<span class="jiazhu">今人腹中有鱗甲，亦一烏戈國也。</span>其手下軍士，俱穿藤甲。<span class="jiazhu">木鹿之兵不穿甲，烏戈之兵穿藤甲，愈出愈奇。○其軍以藤爲甲，不若其主身自有鱗甲。</span>其藤生於山澗之中，盤於石壁之上；國人採取，浸於油中，半年方取出曬之；曬乾復浸，凡十餘遍，卻纔造成鎧甲。<span class="jiazhu">好個引火之物！</span>穿在身上，渡江不沈，經水不濕，刀箭皆不能入：因此號爲『藤甲軍』。<span class="jiazhu">不懼水，不懼金，獨不能禦火耳。</span>今大王可往求之。若得彼相助，擒諸葛亮如利刀破竹也。」<span class="jiazhu">孰知竹能破藤。</span>孟獲大喜，遂投烏戈國，來見兀突骨。其洞無宇舍，皆居土穴之內。孟獲入洞，再拜哀告前事。兀突骨曰：「吾起本洞之兵，與汝報仇。」獲欣然拜謝。於是兀突骨喚兩個領兵俘長，一名土安，一名奚泥，起三萬兵，皆穿藤甲，離烏戈國望東北而來。行至一江，名桃花水，兩岸有桃樹，歷年落葉於水中，若別國人飲之盡死，惟烏戈國人飲之，倍添精神。<span class="jiazhu">桃花之名甚美，而獨不宜於他國，豈盡如桃花源之未許人間津者耶？</span>兀突骨兵至桃花渡口下寨，以待蜀兵。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	卻說孔明令蠻人哨探孟獲消息，回報曰：「孟獲請烏戈國主，引三萬藤甲軍，現屯於桃花渡口。孟獲又在各番聚集蠻兵，并力拒戰。」<span class="jiazhu">此時將服，定須大戰一場，以作收尾。</span>孔明聽說，提兵大進，直至桃花渡口。隔岸望見蠻兵，不類人形，甚是醜惡；又問土人，言說即日桃葉正落，水不可飲。孔明退五里下寨，留魏延守寨。次日，烏戈國主引一彪藤甲軍過河來，金鼓大震。魏延引兵出迎。蠻兵卷地而來，蜀兵以弩箭射到藤甲之上，皆不能透，俱落於地；刀砍鎗刺，亦不能入。<span class="jiazhu">此番作怪，又與木鹿大王不同。</span>蠻兵皆使利刀鋼叉，蜀兵如何抵當，盡皆敗走。蠻兵不趕而回。魏延復回，趕到桃花渡口，只見蠻兵帶甲渡水而去；內有困乏者，將甲脫下，放在水面，以身坐其上而渡。<span class="jiazhu">以甲爲舟，更是奇幻。</span>魏延急回大寨，來稟孔明，細言其事。孔明請呂凱并土人問之。凱曰：「某素聞南蠻中有一烏戈國，無人倫者也。<span class="jiazhu">有此一句，覺後盡情燒殺，亦不爲過。</span>更有藤甲護身，急切難傷。又有桃葉惡水，本國人飲之，反添精神；別國人飲之即死：如此蠻方，縱使全勝，有何益焉？不如班師早回。」<span class="jiazhu">借呂凱口中作一頓，文勢便曲。</span>孔明笑曰：「吾非容易到此，豈可便去？吾明日自有平蠻之策。」<span class="jiazhu">還有十輛油車未曾發市。</span>於是令趙雲助魏延守寨，且休輕出。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	次日，孔明令土人引路，自乘小車到桃花渡口北岸山僻去處，遍觀地理。山險嶺峻之處，車不能行，孔明棄車步行。忽到一山，望見一谷，形如長蛇，皆光峭石壁，并無樹木，中間一條大路。孔明問土人曰：「此谷何名？」土人答曰：「此處名爲盤蛇谷。<span class="jiazhu">後即變作火龍洞。</span>出谷則三江城大路，谷前名塔郎甸。」孔明大喜曰：「此乃天賜吾成功於此也！」遂回舊路，上車歸寨，喚馬岱分付曰：「與汝黑油櫃車十輛，須用竹竿千條，<span class="jiazhu">以竹竿對藤甲，皆是草木門。</span>櫃內之物，如此如此。<span class="jiazhu">妙在不說明櫃中何物。</span>可將本部兵去把住盤蛇谷兩頭，依法而行。與汝半月限，一切完備。至期如此施設。倘有走漏，定按軍法。」馬岱受計而去。又喚趙雲吩咐曰：「汝去盤蛇谷後，三江大路口，如此守把。所用之物，克日完備。」<span class="jiazhu">妙在不說明所用何物。</span>趙雲受計而去。又喚魏延吩咐曰：「汝可引本部兵去桃花渡口下寨。如蠻兵渡水來敵，汝便棄了寨，望白旗處而走。<span class="jiazhu">白旗正與後文紅焰相映。</span>限半個月內，須要連輸十五陣，棄七個寨柵。若輸十四陣，也休來見我。」<span class="jiazhu">驕敵之計，大妙，大妙。</span>魏延領命，心中不樂，怏怏而去。<span class="jiazhu">今之畏廝殺者，遇如此軍令有何不樂！</span>孔明又喚張翼另引一軍，依所指之處，築立寨柵去了；卻令張嶷、馬忠引本洞所降千人，如此行之。<span class="jiazhu">此是用降兵以賺孟獲耳，妙在不便敘明。</span>各人都依計而行。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	卻說孟獲與烏戈國主兀突骨曰：「諸葛亮多有巧計，只是埋伏。今後交戰，分付三軍：但見山谷之中，林木多處，不可輕進。」<span class="jiazhu">只避林木多處，誰知卻在無林木處等你。</span>兀突骨曰：「大王說的有理。吾已知道中國人多行詭計。今後依此言行之。吾在前面廝殺；汝在背後教我。」兩人商議已定。忽報蜀兵在桃花渡口北岸立起營寨。兀突骨即差二俘長引藤甲軍渡了河，來與蜀兵交戰。不數合，魏延敗走。<span class="jiazhu">是第一日敗。</span>蠻兵恐有埋伏，不趕自回。次日，魏延又去立了營寨。蠻兵哨得，又引眾軍渡過河來戰。延出迎之。不數合，延敗走。<span class="jiazhu">是第二日敗。</span>蠻兵追殺十餘里，見四下并無動靜，便在蜀寨中屯住。<span class="jiazhu">棄了第一個寨。</span>次日，二俘長請兀突骨到寨，說知此事。兀突骨即引兵大進，將魏延追一陣。蜀兵皆棄甲拋戈而走。<span class="jiazhu">所棄之甲，蠻兵卻用不著。○是第三日敗。</span>只見前有白旗。延引敗兵急奔到白旗處，早有一寨，就寨中屯住。兀突骨驅兵追至，魏延引兵棄寨而走。<span class="jiazhu">棄第二個寨。</span>蠻兵得了蜀寨。次日，又望前追殺。魏延回兵交戰，不三合又敗，只看白旗處而走，又有一寨，延就寨屯住。次日，蠻兵又至。延略戰又走。<span class="jiazhu">是第五日敗。</span>蠻兵占了蜀寨。<span class="jiazhu">棄第三個寨。</span>話休絮煩，魏延且戰且走，已敗十五陣，連棄七個營寨。<span class="jiazhu">前逐日寫棄寨，寫至此卻總敘一句。省筆之法。</span>蠻兵大進追殺。兀突骨自在軍前破敵，於路但見林木茂盛之處，便不敢進；卻使人遠望，果見樹陰之中，旌旗招颭。<span class="jiazhu">孔明疑兵，在兀突骨眼中點出。</span>兀突骨謂孟獲曰：「果不出大王所料。」孟獲大笑曰：「諸葛亮今番被吾識破！大王連日勝了他十五陣，奪了七個營寨，蜀兵望風而走。諸葛亮已是計窮；只此一進，大事定矣！」<span class="jiazhu">當彼喪膽之後，而欲驕其志爲最難。有六擒以挫之，須此十五陣以驕之。</span>兀突骨大喜，遂不以蜀兵爲念。至第十六日，魏延引敗殘兵，來與藤甲軍對敵，兀突骨騎象當先，頭戴日月狼須帽，身披金珠纓絡，兩肋下露出生鱗甲，眼目中微有光芒，<span class="jiazhu">在魏延眼中寫兀突骨聲勢，以見孔明勝之之難。</span>手指魏延大罵。延撥馬便走。後面蠻兵大進。魏延引兵轉過了盤蛇谷，望白旗而走。兀突骨統引兵眾，隨後追殺。兀突骨望見山上并無草木，料無埋伏，放心追殺。<span class="jiazhu">呆蠻子。</span>趕到谷中，見數十輛黑油櫃車在當路。蠻兵報曰：「此是蜀兵運糧道路，因大王兵至，撇下糧車而走。」<span class="jiazhu">此糧是燙手的。</span>兀突骨大喜，催兵追趕。將出谷口，不見蜀兵，只見橫木亂石滾下，壘斷谷口。兀突骨令兵開路而進，忽見前面大小車輛，裝載乾柴，盡皆火起。<span class="jiazhu">糧車未取，草車反來。</span>兀突骨忙教退兵，只聞後軍發喊，報說谷口已被乾柴壘斷，車中原來皆是火藥，一齊燒著。兀突骨見無草木，心尚不慌，<span class="jiazhu">藤甲軍身上已自各有草木。</span>令尋路而走。只見山上兩邊亂丟火把，火把到處，地中藥線皆著，就地飛起鐵炮。<span class="jiazhu">火自下而上。</span>滿谷中火光亂舞，但逢藤甲，無有不著。將兀突骨并三萬藤甲軍，燒得互相擁抱，死於盤蛇谷中。<span class="jiazhu">幾番用火者是橫燒，此番用火卻是豎著。</span>孔明在山上往下看時，只見蠻兵被火燒的伸拳舒腿，大半被鐵炮打的頭臉粉碎，皆死於谷中，臭不可聞。<span class="jiazhu">真是臭蠻子。</span>孔明垂淚而歎曰：「吾雖有功於社稷，必損壽矣！」<span class="jiazhu">此爲後人好殺者說法耳。五丈原之殞星，豈真爲此乎？若真爲此，則新野、博望前後共二十萬之兵，赤壁亦有八十三萬之兵，其生還者無幾，殆更多於藤甲軍也。</span>左右將士，無不感嘆。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	卻說孟獲在寨中，正望蠻兵回報。忽然千餘人笑拜於寨前，言說：「烏戈國兵與蜀兵大戰，將諸葛亮圍在盤蛇谷中了。特請大王前去接應。我等皆是本洞之人，不得已而降蜀；今知大王前到，特來助戰。」<span class="jiazhu">前受計降兵，於此處方纔明白。</span>孟獲大喜，即引宗黨并所聚番人，連夜上馬；就令蠻兵引路。方到盤蛇谷時，只見火光甚起，臭氣難聞。獲知中計，急退兵時，左邊張嶷，右邊馬忠，兩路軍殺出。獲方欲抵敵，一聲喊起，蠻兵中大半皆是蜀兵，將蠻王宗黨并聚集的番人，盡皆擒了。孟獲匹馬殺出重圍，望山徑而走。<span class="jiazhu">孟獲此時不即就擒，妙有曲折。</span>正走之間，見山凹裏一簇人馬，擁出一輛小車；車中端坐一人，綸巾羽扇，身衣道袍，乃孔明也。孔明大喝曰：「反賊孟獲！今番如何？」獲急回馬走。<span class="jiazhu">不似前番趕出，乃是驚弓之鳥矣。</span>旁邊閃過一將，攔住去路，乃是馬岱。孟獲措手不及，被馬岱生擒活捉了。<span class="jiazhu">此是七擒。</span>此時王平、張翼已引一軍趕到蠻寨中，將祝融夫人并一應老小皆活捉而來。<span class="jiazhu">蠻子是第七番出醜，蠻婆是第二番出醜。</span>孔明歸到寨中，升帳而坐，謂眾將曰：「吾今此計，不得已而用之，大損陰德。我料敵人必算吾於林木多處埋伏，吾卻空設旌旗，實無兵馬，疑其心也。吾令魏文長連輸十五陣者，堅其心也。<span class="jiazhu">堅其心，使專追一處。</span>吾見盤蛇谷止一條路，兩壁廂皆是光石，并無樹木，下面都是沙土，因令馬岱將黑油櫃安排於谷中，車中油櫃內，皆是預先造下的火炮，名曰『地雷』。<span class="jiazhu">先生能使風，又能使雷。</span>一炮中藏九炮，三十步埋之，中用竹竿通節，以引藥線；纔一發動，山損石裂。吾又令趙子龍預備草車，安排於谷口，又於山上準備大木亂石。卻令魏延賺兀突骨并藤甲軍入谷，放出魏延，即斷其路，隨後焚之。<span class="jiazhu">此處方將上項事一一說出。</span>吾聞利於水者必不利於火，藤甲雖刀箭不能入，乃油浸之物，見火必著。蠻兵如此頑皮，非火攻，安能取勝？<span class="jiazhu">又說明用計之意。</span>使烏戈國之人不留種類者，是吾之大罪也！」<span class="jiazhu">大罪乃是大功。</span>眾將拜伏曰：「丞相天機，鬼神莫測也！」孔明令押過孟獲來。孟獲跪於帳下。孔明令去其縛，教且在別帳與酒食壓驚。<span class="jiazhu">妙。</span>孔明喚管酒食官至坐榻前，如此如此，吩咐而去。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說孟獲與祝融夫人并孟優、帶來洞主、一切宗黨在別帳飲酒。忽一人入帳謂孟獲曰：「丞相面羞，不欲與公相見。<span class="jiazhu">不說孟獲羞，倒說孔明羞，其羞孟獲甚矣。</span>特令我來放公回去，再招人馬來決勝負。公今可速去。」<span class="jiazhu">妙妙！勝似打，勝似殺。</span>孟獲垂淚言曰：「七擒七縱，自古未嘗有也。吾雖化外之人，頗知禮義，直如此無羞恥乎？」<span class="jiazhu">此時蠻子亦蠻不過矣。</span>遂同兄弟妻子宗黨人等，皆匍匐跪於帳下，肉袒謝罪曰：「丞相天威，南人不復反矣！」<span class="jiazhu">攻心之法，至此方賀戰勝。</span>孔明曰：「公今服乎？」獲泣謝曰：「某子子孫孫皆感覆載生成之恩，安得不服！」<span class="jiazhu">前說畏威，此說感恩，恩威交至。</span>孔明乃請孟獲上帳，設宴慶賀，就令永爲洞主。所奪之地，盡皆退還。孟獲宗黨及諸蠻兵，無不感戴，皆欣然跳躍而去。<span class="jiazhu">此是七縱。</span>後人有詩贊孔明曰：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	羽扇綸巾擁碧幢，七擒妙策制蠻王。<br/>
	至今溪洞傳威德，爲選高原立廟堂。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	長史費禕入諫曰：「今丞相親提士卒，深入不毛，收服蠻方。今蠻王既已歸服，何不置官吏，與孟獲一同守之？」孔明曰：「如此有三不易：留外人則當留兵，兵無所食，一不易也；<span class="jiazhu">此言留兵之難。</span>蠻人傷破，父兄死亡，留外人而不留兵，必成禍患，二不易也；<span class="jiazhu">此言不留兵之難。</span>蠻人累有廢殺之罪，自有嫌疑，留外人終不相信，三不易也。<span class="jiazhu">此言設官之難。</span>今吾不留人，不運糧，與相安於無事而已。」<span class="jiazhu">蛇羹象飯，不可以漢人飯食之道治之；沐浴學藝，不可以漢人男女之道治之；卜鬼藥鬼，不可以漢人祭祀之道治之。不可治而不治，正治之以不治也。</span>眾人盡服。於是蠻方皆感孔明恩德，乃爲孔明立生祠，四時享祭，<span class="jiazhu">如此人不愧生祠矣。與前回馬伏波祠正是相映。</span>皆呼之爲「慈父」；各送珍珠金寶、丹漆藥材、耕牛戰馬，以資軍用，誓不再反。南方已定。<span class="jiazhu">文勢至此一束。</span>
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	卻說孔明犒軍已畢，班師回蜀，令魏延引本部兵爲前鋒。延引兵方至瀘水，忽然陰雲四合，水面上一陣狂風驟起，飛沙走石，軍不能進。延退兵回報孔明。孔明遂請孟獲問之。正是：
</p>
<p class="margin2" id="p25"><a class="gg-link" href="#p25" onclick="return changeColor(this);"></a>
	塞外蠻人方帖服，水邊鬼卒又猖狂。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	未知孟獲所言若何，且看下文分解。
</p>
</div></body></html>