<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">第四十一回　劉玄德攜民渡江　趙子龍單騎救主</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2 class="huimu6">
	第四十一回　劉玄德攜民渡江<br/>
	趙子龍單騎救主
</h2></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	前孔明教劉琦，是走爲上計；今教玄德，亦是走爲上計。然劉琦之走得免於難，玄德之走幾不免於難，其故何也？則皆玄德不忍之心爲之累耳。若非不忍於劉表，則可以不走；若非不忍於劉琮，則又可以不走。即走矣，若非不忍於百姓，則猶可以輕於走，捷於走，脫然於走。其走而及於難者，乃玄德之過於仁，而非孔明之疏於計也。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	蔡氏之死，天不假手於玄德；劉琮之死，天不假手於劉琦：而殺之者乃是曹操，此造物者之巧也。然操於張繡之降則不殺，於張魯之降則不殺，即於袁譚之初降而未叛，則亦不遽殺；而獨於劉琮母子，則必殺之而後己，其故何居？曰：琮之意在永保荊州，失之則悔，悔則必怨，怨則舊臣之未降者或將嚧枯燼以復燃，則可慮者一；即其臣之已降者見故主尚在，亦將懷二心以圖我，則可慮者二；且操方欲下江南，而琮或復與琦合，將結劉備以爲我肘腋之患，則可慮者三。操之籌此至熟矣，琮即欲不死，豈可得哉？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	檀溪之役，子龍以三百人而不能救玄德；長阪之役，子龍以一單騎而獨能救阿斗：事之不可知者也。關公之保二夫人，歷過五關，而皆得無恙；子龍之保二夫人，止過長阪，而不能兩全；又事之不可知者也。或謂檀溪不關龍馬之力，當陽亦豈虎將之功，天也，非人也；我謂關公盡事兄之節，子龍竭救主之忠，天也，亦人也。玄德棄荊州，既失其地利，猶幸邀天之佑，得人之助爾。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	孫策之知太史慈，不以新降而疑其詐；玄德之信子龍，不以臨難而疑其違：一則投契於一時，一則孚信於平日也。大約文字之妙，多在逆翻處。不有糜芳之告，翼德之疑，則玄德之識不奇，子龍之忠亦不顯。〈三國〉敘事之法，往往善於用逆，所以絕勝他書。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	文有伏線之妙：玄德之取長沙，魏延之救黃忠，尚隔數回，而此處襄陽城外，早有一魏延忽然而來，忽然而去；在此時初無補於玄德，初無益於襄陽，而孰知預爲後日之用，真奇事奇文。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	徐氏以不死報夫仇，糜氏以一死全夫嗣：皆賢妻也。吳夫人臨死，託壯子於良臣；糜夫人臨死，託幼子於猛將：皆賢母也。然死更難於不死；臨難之託子，更難於平時之託子：則糜夫人之賢，又在東吳兩婦之上。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	凡敘事之難，不難在聚處，而難在散處。如當陽長阪一篇：玄德與眾將及二夫人并阿斗，東三西四，七斷八續，詳則不能加詳，略又不可偏略，庸筆至此，幾於束手。今作者將糜芳中箭，在玄德眼中敘出；簡雍著槍，糜竺被縛，在趙雲眼中敘出；二夫人棄車步行，在簡雍口中敘出；簡雍報信，在翼德口中敘出；甘夫人下落，則借軍士口中詳之；糜夫人及阿斗下落，則借百姓口中詳之：歷落參差，一筆不忙，一筆不漏。又有旁筆，寫秋風，寫秋夜，寫曠野哭聲，將數千兵及數萬百姓無不點綴描畫。予嘗讀〈史記〉，至項羽垓下一戰，寫項羽、寫虞姬、寫楚歌、寫九里山、寫八千子弟、寫韓信調軍、寫眾將十面埋伏、寫烏江自刎，以爲文章紀事之妙，莫有奇於此者；及見〈三國〉當陽長阪之文，不覺歎龍門之復生也。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	卻說張飛因關公放了上流水，遂引軍從下流殺將來，截住曹仁混殺。忽遇許褚，便與交鋒。許褚不敢戀戰，奪路走脫。張飛趕來，接著玄德、孔明，一同沿河到上流。劉封、糜芳已安排船隻等候，遂一齊渡河，盡望樊城而去，孔明教將船筏放火燒毀。<span class="jiazhu">水上之火，又其餘事。</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說曹仁收拾殘軍，就新野屯住，使曹洪去見曹操，具言失利之事。操大怒曰：「諸葛村夫，安敢如此！」催動三軍，漫山塞野，盡至新野下寨。傳令軍士一面搜山，一面填塞白河。令大軍分作八路，一齊去取樊城。<span class="jiazhu">前是五隊，今變作八路。</span>劉曄曰：「丞相初至襄陽，必須先買民心，今劉備盡遷新野百姓入樊城，若我兵徑進，二縣爲齏粉矣。不如先使人招降劉備。備即不降，亦可見我愛民之心；<span class="jiazhu">此句是正意。</span>若其來降，則荊州之地，可不戰而定也。」<span class="jiazhu">此句是陪說。</span>操從其言，便問：「誰可爲使？」劉曄曰：「徐庶與劉備至厚，今現在軍中，何不命他一往？」操曰：「他去恐不復來。」曄曰：「他若不來，貽笑於人矣。丞相勿疑。」<span class="jiazhu">前者賺徐庶，程昱料其必來；今者遣徐庶，劉曄料其必返：前後相映</span>。操乃召徐庶至，謂曰：「我本欲踏平樊城，奈憐眾百姓之命。公可往說劉備，如肯來降，免罪賜爵；若更執迷，軍民共戮，玉石俱焚。吾知公忠義，故特使公往。願勿相負。」<span class="jiazhu">明知備之不降而招之，又明知庶之不勸備降而遣之，皆詐也，不過先禮後兵，以示虛惠於百姓耳。</span>徐庶受命而行。至樊城，玄德、孔明接見，共訴舊日之情。庶曰：「曹操使庶來招降使君，乃假買民心也，今彼分兵八路，填白河而進。樊城恐不可守，宜速作行計。」<span class="jiazhu">不待徐庶教之行，而孔明之行計已定矣。</span>玄德欲留徐庶。庶謝曰：「某若不還，恐惹人笑。今老母已喪，抱恨終天。身雖在彼，誓不爲設一謀，公有臥龍輔佐，何愁大業不成？庶請辭。」<span class="jiazhu">若無臥龍輔佐，此時徐庶亦不留乎？或曰：徐庶，孝子也，母雖死而墳墓在焉，故不敢絕操耳。</span>玄德不敢強留。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	徐庶辭回，見了曹操，言玄德并無降意。操大怒，即日進兵。玄德問計於孔明。孔明曰：「可速棄樊城，取襄陽暫歇。」<span class="jiazhu">本意在襄陽，孰知下文偏不是襄陽。</span>玄德曰：「奈百姓相隨許久，安忍棄之？」孔明曰：「可令人遍告百姓，有願隨者同去，不願者留下。」先使雲長往江岸整頓船隻，令孫乾、簡雍在城中揚聲曰：「今曹兵將至，孤城不可久守，百姓願隨者，便同過江。」<span class="jiazhu">若使此時不告百姓，潛師宵遁，則後來必不爲曹操所追及矣。</span>兩縣之民，齊聲大呼曰：「我等雖死，亦願隨使君！」<span class="jiazhu">此之謂人和。</span>即日號泣而行，扶老攜幼，將男帶女，滾滾渡河，兩岸哭聲不絕。玄德於船上望見，大哭曰：「爲吾一人，而使百姓遭此大難，吾何生哉！」欲投江而死，<span class="jiazhu">或曰，玄德之欲投江，與曹操之買民心，一樣都是假處。然曹操之假，百姓知之；玄德之假，百姓偏不以爲假。雖同一假也，而玄德勝曹操多矣。</span>左右急救止。聞者莫不痛哭。船到傍岸，回顧百姓，有未渡者，望南而哭。玄德急令雲長催船渡之，方纔上馬。<span class="jiazhu">不攜百姓則已，既已攜之，豈可攜其半而棄其半？則催船急渡，乃必然之勢也。</span>行至襄陽東門，只見城上遍插旌旗，壕邊密佈鹿角，玄德勒馬大叫曰：「劉琮賢姪，吾但欲救百姓，并無他念。可快開門。」<span class="jiazhu">亦以百姓動之。</span>劉琮聞玄德至，懼而不出。蔡瑁、張允徑來敵樓上，叱軍士亂箭射下。城外百姓，皆望敵樓而哭。<span class="jiazhu">劉琮拒玄德則不義，棄百姓則不仁。</span>城中忽有一將，引數百人徑上城樓，大喝：「蔡瑁、張允賣國之賊！劉使君乃仁德之人，今爲救民而來投，何得相拒！」<span class="jiazhu">突如其來，伊何人哉？</span>眾視其人，身長八尺，面如重棗，乃義陽人也，姓魏，名延，字文長。<span class="jiazhu">魏延之歸玄德，尚在十數回之後，卻早於此處出現，妙。</span>當下魏延輪刀砍死守門將士，開了城門，放下吊橋，大叫：「劉皇叔快領兵入城，共殺賣國之賊！」<span class="jiazhu">讀者至此，必謂蔡瑁、張允此時必死，而玄德此時必入襄陽矣。</span>張飛便躍馬欲入，玄德急止之曰：「休驚百姓！」<span class="jiazhu">處處以百姓爲重。</span>魏延只管招呼玄德軍馬入城。只見城內一將飛馬引軍而出，大喝：「魏延無名小卒，安敢造亂！認得我大將文聘麼？」<span class="jiazhu">忽然又遇一阻隔。妙絕。</span>魏延大怒，挺槍躍馬，便來交戰。兩下軍兵在城邊混殺，喊聲大震。玄德曰：「本欲保民，反害民也！吾不願入襄陽！」<span class="jiazhu">處處以百姓爲重。</span>孔明曰：「江陵乃荊州要地，不如先取江陵爲家。」<span class="jiazhu">本要取江陵，誰知後文又不是江陵。</span>玄德曰：「正合吾心。」於是引著百姓，盡離襄陽大路，望江陵而走。襄陽城中百姓，多有乘亂逃出城來，跟玄德而去。<span class="jiazhu">此之謂人和。</span>魏延與文聘交戰，從巳至未，手下兵卒，皆已折盡。延乃撥馬而逃，卻尋不見玄德，自投長沙太守韓玄去了。<span class="jiazhu">爲後救黃忠伏線。</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說玄德同行軍民共數萬，大小車數千輛，挑擔背包者不計其數。路過劉表之墓，玄德率眾將拜於墓前，哭告曰：「辱弟備無德無才，負兄寄託之重，罪在備一身，與百姓無干。望兄英靈，垂救荊、襄之民！」言甚悲切，軍民無不下淚。<span class="jiazhu">曹操哭袁紹之墓是假哭，玄德哭劉表之墓是真哭。○雖爲劉表而哭，卻爲百姓而祝，處處以百姓爲重。</span>忽哨馬報曰：「曹操大軍，已屯樊城，使人收拾船筏，即日渡江趕來也。」眾將皆曰：「江陵要地，足可拒守。今擁民眾數萬，日行十餘里，似此幾時得至江陵？倘曹兵到，如何迎敵？不如暫棄百姓，先行爲上。」玄德泣曰：「舉大事者必以人爲本。今人歸我，奈何棄之？」<span class="jiazhu">不攜百姓則已，既已攜之，豈可攜於前而棄於後？到底同行，亦必然之勢也。</span>百姓聞玄德此言，莫不傷感。後人有詩贊曰：
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
	臨難仁心存百姓，登舟揮淚動三軍。<br/>
	至今憑弔襄江口，父老猶然憶使君。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說玄德擁著百姓，緩緩而行。孔明曰：「追兵不久即至。可遣雲長往江夏求救於公子劉琦。教他速起兵乘船會於江陵。」<span class="jiazhu">方知前日爲劉琦畫策，已早爲今日玄德伏著。</span>玄德從之，即修書令雲長同孫乾領五百軍往江夏求救；令張飛斷後；<span class="jiazhu">爲長阪橋伏線。</span>趙雲保護老小；<span class="jiazhu">爲當陽伏筆。</span>其餘俱管顧百姓而行。<span class="jiazhu">處處以百姓爲重。</span>每日只走十餘里便歇。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	卻說曹操在樊城，使人渡江至襄陽，召劉琮相見。琮懼怕不敢往見。蔡瑁、張允請行。王威密告琮曰：「將軍既降，玄德又走，曹操必懈弛無備。願將軍奮整奇兵，設於險處擊之，操可獲矣。獲操則威震天下，中原雖廣，可傳檄而定。此難遇之機，不可失也。」<span class="jiazhu">王威此計，妙不可言。劉琮若能行之，是一時快事；劉琮即不行之，亦千古快談。</span>琮以其言告蔡瑁。瑁叱王威曰：「汝不知天命，安敢妄言！」威怒罵曰：「賣國之徒，吾恨不生啖汝肉！」瑁欲殺之，蒯越勸止。<span class="jiazhu">李珪死而王威不死，亦僥倖耳。</span>瑁遂與張允同至樊城，拜見曹操。瑁等辭色甚是諂佞。操問：「荊州軍馬錢糧，今有多少？」瑁曰：「馬軍五萬，步軍十五萬，水軍八萬：共二十八萬。錢糧大半在江陵，其餘各處，亦足供給一載。」<span class="jiazhu">既有如此之兵糧，而不修戰具，蔡瑁非人哉！</span>操曰：「戰船多少？原是何人管領？」瑁曰：「大小戰船共七千餘隻，原是瑁等二人掌管。」操遂加瑁爲鎮南侯、水軍大都督，張允爲助順侯、水軍副都督。<span class="jiazhu">爲赤壁伏線。</span>二人大喜拜謝。<span class="jiazhu">狗才。</span>操又曰：「劉景升既死，其子降順，吾當表奏天子，使永爲荊州之主。」<span class="jiazhu">連許兩番，誰知都是假話。</span>二人大喜而退。荀攸曰：「蔡瑁，張允乃諂佞之徒，主公何遂加以如此顯爵，更教都督水軍乎？」操笑曰：「吾豈不識人？止因吾所領北地之眾，不習水戰，故且權用此二人。待成事之後，別有理會。」<span class="jiazhu">奸雄用人，全是權詐，可恨可愛。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說蔡瑁、張允歸見劉琮，具言：「曹操許保奏將軍永鎮荊、襄。」琮大喜。次日，與母蔡夫人齎捧印綬兵符，親自渡江拜迎曹操。<span class="jiazhu">大事去矣。</span>操撫慰畢，即引隨征軍將進屯襄陽城外。蔡瑁、張允令襄陽百姓焚香拜接。曹操俱用好言撫諭。<span class="jiazhu">百姓焚香是沒奈何，曹操撫諭是了世事。</span>入城至府中坐定，即召蒯越近前，撫慰曰：「吾不喜得荊州，喜得異度也。」<span class="jiazhu">老奸。</span>遂封蒯越爲江陵太守樊城侯，傅巽、王粲等皆爲關內侯；<span class="jiazhu">三人前勸劉琮降操，正爲此耳。</span>而以劉琮爲青州刺史，便教起程。<span class="jiazhu">兩次詐許，今番變卦。惡極。</span>琮聞命大驚，辭曰：「琮不願爲官，願守父母鄉土。」操曰：「青州近帝都，教你隨朝爲官，免在荊襄被人圖害。」琮再三推辭，曹操不准，琮只得與母蔡夫人同赴青州。只有故將王威相隨，其餘官員俱送至江口而回。<span class="jiazhu">劉琮此時行旅之況，更慘於玄德矣。</span>操喚于禁囑付曰：「你可引輕騎追劉琮母子殺之，以絕後患。」<span class="jiazhu">惡極，然亦勢所必然。</span>于禁得令，領眾趕上，大喝曰：「我奉丞相令，教來殺汝母子，可早納下首級。」蔡夫人抱劉琮而大哭。<span class="jiazhu">早知今日，悔不當初，欲再從屏風後竊聽賓客之語，豈可得哉！雖然，呂布之妻嚴氏、袁紹之妻劉氏，皆被曹操取至許都；則蔡夫人之見殺，猶爲死得乾淨也。</span>于禁喝令軍士下手，王威忿怒，奮力相鬥，竟被眾軍所殺。<span class="jiazhu">冀州死節者有沮授、審配；荊州死節者惟王威一人。</span>軍士殺死劉琮及蔡夫人，于禁回報曹操，操重賞于禁。便使人往隆中搜尋孔明妻小，卻不知去向，原來孔明先已令人搬送至三江內隱避矣。<span class="jiazhu">徐庶之母被執，而孔明之家杳然，畢竟臥龍妙人，勝元直十倍。</span>操深恨之。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	襄陽既定，荀攸進言曰：「江陵乃荊、襄重地，錢糧極廣。劉備若據此地，急難動搖。」操曰：「孤豈忘之？」隨命於襄陽諸將中選一員引軍開道，諸將中卻獨不見文聘。操使人尋問，方纔來見。操曰：「汝來何遲？」對曰：「爲人臣而不能使其主保全境土，心實悲慚，無顏早見耳。」言訖，欷歔流涕。<span class="jiazhu">與袁紹之客王修等相類。</span>操曰：「真忠臣也。」除江夏太守，賜爵關內侯，便教引軍開道。探馬報說：「劉備帶領百姓，日行止十數里，計程只有三百餘里。」<span class="jiazhu">已行過一月矣。</span>操教各部下精選五千鐵騎，星夜前進，限一日一夜，趕上劉備。<span class="jiazhu">以一日一夜趕一月之程，兵雖銳而亦疲矣。</span>大軍陸續隨後而進。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	卻說玄德引十數萬百姓、三千餘軍馬，一程程挨著往江陵進發。趙雲保護老小，張飛斷後。<span class="jiazhu">將二人再點一句，爲後文伏線。</span>孔明曰：「雲長往江夏去了，絕無回音，不知若何？」玄德曰：「敢煩軍師親自走一遭。劉琦感公昔日之教，今若見公親至，事必諧矣。」孔明允諾，便同劉封引五百軍先往江夏求救去了。<span class="jiazhu">關公既去，孔明又行，止剩張、雲二將矣。</span>當日玄德自與簡雍、糜竺、糜芳同行。正行間，忽然一陣狂風就馬前刮起，塵土沖天，平遮紅日。<span class="jiazhu">未寫兵來，先寫風報，使人凜凜。</span>玄德驚曰：「此何兆也？」簡雍頗明陰陽，袖占一課，失驚曰：「此大凶之兆也。應在今夜。主公可速棄百姓而走。」玄德曰：「百姓從新野相隨至此，吾安忍棄之？」<span class="jiazhu">處處以百姓爲重。</span>雍曰：「主公若戀而不棄，禍不遠矣。」玄德問：「前面是何處？」左右答曰：「前面是當陽縣。有座山名爲景山。」玄德便教就此山紮住。時秋末冬初，涼風透骨；黃昏將近，哭聲遍野。<span class="jiazhu">嘗讀李陵書曰：「涼秋九月，時聞悲風蕭條之聲。」又讀李華<span class="shu-ming">吊古戰場文</span>曰：「往往鬼哭，天陰則聞。」未嘗不愀然悲也。今此處兼彼二語，倍覺淒涼。○秋末冬初二句，早爲後文赤壁借風作襯。</span>至四更時分，只聽得西北喊聲震地而來。玄德大驚，急上馬引本部精兵二千餘人迎敵。曹兵掩至，勢不可當。玄德死戰。正在危迫之際，幸得張飛引軍至，殺開一條血路，救玄德望東而走。文聘當先攔住，玄德罵曰：「背主之賊，尚有何面目見人！」文聘羞慚滿面，引兵自投東北去了。<span class="jiazhu">文聘尚有良心。</span>張飛保著玄德，且戰且走。奔至天明，聞喊聲漸漸遠去，玄德方纔歇馬。看手下隨行人，止有百餘騎；百姓老小并糜竺、糜芳、簡雍、趙雲等一干人，皆不知下落。<span class="jiazhu">此處寫得七零八落，後文一一點出。</span>玄德大哭曰：「十數萬生靈，皆因戀我，遭此大難，諸將及老小，皆不知存亡：雖土木之人，寧不悲乎！」<span class="jiazhu">先言百姓，次言諸將、老小，處處以百姓爲重。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	正恓惶時，忽見糜芳面帶數箭，踉蹌而來，<span class="jiazhu">糜芳帶箭，在玄德眼中敘出，極省。妙。</span>口言：「趙子龍反投曹操去了也！」<span class="jiazhu">將寫趙雲盡忠，卻報趙雲降操。是借糜芳口下反襯下文。</span>玄德叱曰：「子龍是我故交，安肯反乎？」<span class="jiazhu">玄德之言，是正襯下文。</span>張飛曰：「他今見我等勢窮力盡，或者反投曹操，以圖富貴耳。」<span class="jiazhu">糜芳不知趙雲，張飛亦疑趙雲，不獨反襯玄德之識，正反襯趙雲之忠。</span>玄德曰：「子龍從我於患難，心如鐵石，非富貴所能動搖也。」<span class="jiazhu">知心之語。</span>糜芳曰：「我親見他投西北去了。」<span class="jiazhu">此卻何故？</span>張飛曰：「待我親自尋他去。若撞見時，一槍刺死！」<span class="jiazhu">讀者至此，爲趙雲寒心。</span>玄德曰：「休錯疑心。豈不見你二兄誅顏良、文醜之事乎？<span class="jiazhu">白馬解圍事已隔數回，至此忽然一提。</span>子龍此去，必有事故。吾料子龍必不棄我也。」張飛那裏肯聽，引二十餘騎，至長阪橋。見橋東有一帶樹木，飛生一計，教所從二十餘騎，都砍下樹枝，拴在馬尾上，在樹林內往來馳騁，沖起塵土，以爲疑兵。<span class="jiazhu">翼德漸能用智，想爲孔明陶鎔故也。</span>飛卻親自橫矛立馬於橋上，向西而望。<span class="jiazhu">寫得有聲勢。○此處權按下張飛，以下單敘趙雲。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	卻說趙雲自四更時分與曹軍廝殺，往來衝突，殺至天明，尋不見玄德，又失了玄德老小。雲自思曰：「主公將甘、糜二夫人與小主人阿斗，託付在我身上。今日軍中失散，有何面目去見主人？不如去決一死戰，好歹要尋主母與小主人下落。」<span class="jiazhu">方敘明不歸東南，投轉西北之故。</span>回顧左右，只有三四十騎相隨。雲拍馬在亂軍中尋覓，二縣百姓號哭之聲，震天動地；中箭著槍，拋男棄女而走者，不計其數。<span class="jiazhu">將寫二夫人，先寫兩縣百姓，是以旁筆佐正筆。</span>趙雲正走之間，見一人臥在草中，視之，乃簡雍也。<span class="jiazhu">借趙雲眼中敘出簡雍，又省筆。</span>雲急問曰：「曾見兩位主母否？」雍曰：「二主母棄了車仗，抱阿斗而走。我飛馬趕去，轉過山坡，被一將刺了一槍，跌下馬來，馬被奪了去。我爭鬥不得，故臥在此。」雲乃將從騎所騎之馬，借一匹與簡雍騎坐。又著二卒扶護簡雍先去，報與主人：「我上天入地，好歹尋主母與小主人來。如尋不見，死在沙場上也！」說罷，拍馬望長阪坡而去。<span class="jiazhu">妙在不敘簡雍一邊歸報，只敘趙雲一面去尋。</span>忽一人大叫：「趙將軍那裏去？」雲勒馬問曰：「你是何人？」答曰：「我乃劉使君帳下護送車仗的軍士，被箭射倒在此。」趙雲便問二夫人消息。軍士曰：「恰纔見甘夫人披頭跣足，相隨一夥百姓婦女，投南而走。」<span class="jiazhu">甘夫人下落，借軍士口中敘出，又省筆。○簡雍說兩個夫人，都未有下落；軍士只說一個夫人，卻有下落。俱妙。</span>雲見說，也不顧軍士，急縱馬望南趕去。<span class="jiazhu">寫趙雲心忙，無暇更救軍士，不獨簡雍與軍士輕重有別，且夫人與軍士緩急更殊也。</span>只見一夥百姓，男女數百人，相攜而走。雲大叫曰：「內中有甘夫人否？」夫人在後面望見趙雲，放聲大哭。雲下馬插槍而泣曰：「使主母失散，雲之罪也。糜夫人與小主人安在？」甘夫人曰：「我與糜夫人被逐，棄了車仗，雜於百姓內步行，<span class="jiazhu">與簡雍語相應。</span>又撞見一枝軍馬沖散。糜夫人與阿斗不知何往，我獨自逃生至此。」<span class="jiazhu">糜夫人失散，借甘夫人口中點出，又省筆。</span>正言間，百姓發喊，又撞出一枝軍來。趙雲拔槍上馬看時，面前馬上綁著一人，乃糜竺也。<span class="jiazhu">糜竺被縛，借趙雲眼中點出，又省筆。○糜芳中箭，簡雍著槍，糜竺被縛，寫得參差歷落。妙。</span>背後一將，手提大刀，引著千餘軍。乃曹仁部將淳於導，拿住糜竺，正要解去獻功。<span class="jiazhu">補敘明白，筆法變換。</span>趙雲大喝一聲，挺槍縱馬，直取淳於導。導抵敵不住，被雲一槍刺落馬下，向前救了糜竺，奪得馬二匹。雲請甘夫人上馬，殺開條大路，直送至長阪坡。只見張飛橫矛立馬於橋上，大叫：「子龍！你如何反我哥哥？」<span class="jiazhu">此時已知不反，又問一句，爲前文餘波。</span>雲曰：「我尋不見主母與小主人，因此落後，何言反耶？」飛曰：「若非簡雍先來報信，我今見你，怎肯乾休也！」<span class="jiazhu">簡雍報信，借翼德口中補敘出來，又極省筆。</span>雲曰：「主公在何處？」飛曰：「只在前面不遠。」雲謂糜竺曰：「糜子仲保甘夫人先行，待我仍往尋糜夫人與小主人去。」言罷，引數騎再回舊路。<span class="jiazhu">妙在此時不即見玄德。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	正走之間，見一將手提鐵槍，背著一口劍，引十數騎躍馬而來。趙雲更不打話，直取那將，交馬只一合，把那將一槍刺倒，從騎皆走。原來那將乃曹操隨身背劍之將夏侯恩也。<span class="jiazhu">本爲曹操背劍，今爲趙雲送劍。</span>曹操有寶劍二口，一名「倚天」，一名「青釭」，倚天劍自佩之，青釭劍令夏侯恩佩之。那青釭劍砍鐵如泥，鋒利無比。<span class="jiazhu">補敘寶劍來歷，又以倚天陪青釭。急中偏有此緩筆，忙中偏有此閒筆。</span>當時夏侯恩自恃勇力，背著曹操，只顧引人搶奪擄掠。不想撞著趙雲，被他一槍刺死，奪了那口劍，看靶上有金嵌「青釭」二字，方知是寶劍也。<span class="jiazhu">再補寫寶劍一句。</span>雲插劍提槍，復殺入重圍，回顧手下從騎，已沒一人，只剩得孤身。<span class="jiazhu">得了寶劍，失了從騎。</span>雲并無半點退心，只顧往來尋覓，但逢百姓，便問糜夫人消息。忽一人指曰：「夫人抱著孩兒，左腿上著了槍，行走不得，只在前面牆缺內坐地。」<span class="jiazhu">甘夫人下落，用軍士報信；糜夫人下落，又用百姓報信。俱省筆。</span>趙雲聽了，連忙追尋。只見一個人家，被火燒壞土牆，糜夫人抱著阿斗，坐於牆下枯井之傍啼哭。<span class="jiazhu">先將土牆枯井於此一逗。妙。</span>雲急下馬伏地而拜。夫人曰：「妾得見將軍，阿斗有命矣。望將軍可憐他父親飄蕩半世，只有這點骨血。將軍可護持此子，教他得見父面，妾死無恨！」<span class="jiazhu">言之傷心，聞之酸鼻。○阿斗乃甘夫人所生，而患難之中，糜夫人能攜持付託，勝如己出，更自難得。</span>雲曰：「夫人受難，雲之罪也。不必多言，請夫人上馬。雲自步行死戰，保夫人透出重圍。」糜夫人曰：「不可！將軍豈可無馬？<span class="jiazhu">人知玄德過檀溪不可無馬，不知趙雲過當陽亦不可無馬。</span>此子全賴將軍保護。妾已重傷，死何足惜！望將軍速抱此子前去，勿以妾爲累也。」<span class="jiazhu">好夫人。</span>雲曰：「喊聲將近，追兵已至，請夫人速速上馬。」糜夫人曰：「妾身委實難去。休得兩誤。」乃將阿斗遞與趙雲曰：「此子性命全在將軍身上！」<span class="jiazhu">人知昭烈在白帝城託阿斗於孔明，不知糜夫人在長阪坡託阿斗於子龍，一樣付託之重。</span>趙雲三回五次，請夫人上馬，夫人只不肯上馬。四邊喊聲又起。雲厲聲曰：「夫人不聽吾言，追軍若至，爲之奈何？」<span class="jiazhu">勢迫事險，心忙語急，寫來如畫。</span>糜夫人乃棄阿斗於地，翻身投入枯井中而死。<span class="jiazhu">人但知趙雲不惜死以保其主，不知糜夫人不惜死以保其子。趙雲固奇男子，糜夫人亦奇婦人。</span>後人有詩贊之曰：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	戰將全憑馬力多，步行怎把幼君扶？<br/>
	拚將一死存劉嗣，勇決還虧女丈夫。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	趙雲見夫人已死，恐曹軍盜屍，便將土牆推倒，掩蓋枯井。<span class="jiazhu">土牆枯井，前先點出，此處便不突然。可見其用筆閑細。</span>掩訖，解開勒甲絛，放下掩心鏡，將阿斗抱護在懷，<span class="jiazhu">呂布馱女兒在背，甚是累墜；趙雲裹阿斗在懷，頗覺輕便。</span>綽槍上馬。早有一將引一隊步軍至，<span class="jiazhu">來得如此危急，愈足見糜夫人一死之妙。</span>乃曹洪部將晏明也，持三尖兩刃刀來戰趙雲。不三合，被趙雲一槍刺倒，殺散眾軍，衝開一條路。正走間，前面又一枝軍馬攔住，當先一員大將，旗號分明，大書「河間張郃」。雲更不答話，挺槍便戰。約十餘合，雲不敢戀戰，奪路而走。背後張郃趕來，雲加鞭而行，不想趷躂一聲，連馬和人，顛入土坑之內。<span class="jiazhu">讀者至此，必謂趙雲不免矣。</span>張郃挺槍來刺，忽然一道紅光，從土坑中滾起，那匹馬平空一躍，跳出坑外。<span class="jiazhu">亦大奇事。上是趙雲保阿斗，此卻是阿斗保趙雲矣。○與玄德檀溪躍馬仿佛相似。</span>後人有詩曰：
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	紅光罩體困龍飛，征馬衝開長阪圍。<br/>
	四十二年真命主，將軍因得顯神威。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	張郃見了，大驚而退。趙雲縱馬正走，背後忽有二將大叫：「趙雲休走！」前面又有二將，使兩般軍器，截住去路：後面趕的是馬延、張顗，前面阻的是焦觸、張南，都是袁紹手下降將。<span class="jiazhu">袁紹降將正與子龍映射。</span>趙雲力戰四將，曹軍一齊擁至。雲乃拔青釭劍亂砍，手起處，衣甲平過，血如湧泉。殺退眾軍將，直透重圍。<span class="jiazhu">玄德逃難賴良馬，子龍殺將賴寶劍。一馬一劍，正復相當。</span>
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	卻說曹操在景山頂上，望見一將，所到之處，威不可當，急問左右是誰。曹洪飛馬下山大叫曰：「軍中戰將可留姓名！」雲應聲曰：「吾乃常山趙子龍也！」曹洪回報曹操。操曰：「真虎將也！吾當生致之。」遂令飛馬傳報各處：如趙雲到，不許放冷箭，只要捉活的。因此趙雲得脫此難，此亦阿斗之福所致也。<span class="jiazhu">曹操要捉生趙雲，卻使趙雲保得活阿斗。</span>這一場殺，趙雲懷抱後主，直透重圍，砍倒大旗兩面，奪槊三條；前後槍刺劍砍，殺死曹營名將五十餘員。<span class="jiazhu">總敘一句，省卻無數筆墨。</span>後人有詩曰：
</p>
<p class="margin2" id="p25"><a class="gg-link" href="#p25" onclick="return changeColor(this);"></a>
	血染征袍透甲紅，當陽誰敢與爭鋒。<br/>
	古來沖陣扶危主，只有常山趙子龍。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	趙雲當下殺透重圍，已離大陣，血滿征袍。正行間，山坡下又撞出兩枝軍，乃夏侯惇部將鍾晉、鍾紳兄弟二人，一個使大斧，一個使畫戟，大喝：「趙雲快下馬受縛！」<span class="jiazhu">上已作一收，不想此處又起。</span>正是：
</p>
<p class="margin2" id="p27"><a class="gg-link" href="#p27" onclick="return changeColor(this);"></a>
	纔離虎窟逃生去，又遇龍潭鼓浪來。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	畢竟子龍怎地脫身，且聽下回分解。
</p>
</div></body></html>