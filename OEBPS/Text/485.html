<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第一百六回　公孫淵兵敗死襄平　司馬懿詐病賺曹爽</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu7">
	第一百零六回　公孫淵兵敗死襄平
	司馬懿詐病賺曹爽
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	孫權之欲結公孫淵以拒魏，猶曹丕之欲借孟獲以侵蜀也。公孫淵之斬吳使以獻曹睿，猶公孫康之殺二袁以獻曹操也。孟獲之叛漢者不一，而公孫之奉魏者至再，則魏於公孫，其亦可以恕之矣。而武侯不殺孟獲，司馬懿必殺公孫，何仁與不仁之不同如是耶？厥後懷、湣二帝爲劉淵父子所戮辱，前淵後淵，其名不謀而合，君子於此，有報反之感焉。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	用兵之道，有勢同而事不同者，陳倉道口之雨，足以阻侵蜀之師，襄平城外之雨，獨不返平遼之馬是也。有勢不同而事亦不同者，敵糧多而我糧少，則八日而取上庸，敵糧少而我糧多，則百日而後拔襄平是也。或退或進，或速或遲，隨時而易，變化無常：讀此可以悟兵法。
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	武侯之平蠻難，仲達之平遼易。何也？攻心則難，攻城則易也。且祁山未出之前，武侯有北顧之憂，而能肆志於南征，則其事非人之所能及。武侯既死之後，仲達無西顧之患，而後安意於東伐，則其事猶人之所能爲。故仲達雖能，終在武侯之下。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	甚矣，管輅之深於<span class="shu-ming">易</span>也！以不言爲要言，則正使人於不言而得其所言。以常談見不談，則又使人於其言而得其所未言。後世之侈陳陰陽、廣衍象數者，直謂之未嘗知<span class="shu-ming">易</span>可耳。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	曹操之父，爲乞養之子；曹丕之孫，亦爲乞養之子。夫以父而乞養，則前之世繫於此紊；以孫而乞養，則後之宗祀於此斬也。蓋曹氏之絕，不待晉之受禪，而於曹芳繼立之時，已爲呂秦、黃楚之續矣。或以芳爲任城王曹楷之所出，然則宗室入繼，何以不明告之大臣，而乃秘而不傳，使人莫知其所從來乎？嗚呼！曹丕之謀之，如彼其艱難；而螟蛉之嗣之，如此其率易。後之篡臣，其亦鑒於此而知沮也夫？
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	以既死之孔明，而妝一未死之孔明，所以使仲達見之而懼也；以不死之仲達，而妝一將死之仲達，所以使曹爽聞之而喜也。見之而懼者，不疑此日所望之車，是既死而賺以不死；反疑前夜所見之星，是不死而賺以將死。然則仲達之臥床，其殆以所疑於武侯者反用之也歟？
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	卻說公孫淵乃遼東公孫度之孫，公孫康之子也。建安十二年，曹操追袁尚，未到遼東，康斬尚首級獻操，操封康爲襄平侯。<span class="jiazhu">照應三十三回中事。</span>後康死，有二子：長曰晃，次曰淵，皆幼，康弟公孫恭繼職。曹丕時封恭爲車騎將軍、襄平侯。<span class="jiazhu">又補敘曹丕時事，此前文所未及。</span>太和二年，淵長大，文武兼備，性剛好鬥，奪其叔公孫恭之位。曹睿封淵爲揚烈將軍、遼東太守。<span class="jiazhu">又補敘曹睿時事，亦前文所未及。</span>後孫權遣張彌、許晏齎金珠珍玉赴遼東，封淵爲燕王。淵懼中原，乃斬張、許二人，送首與曹睿。睿封淵爲大司馬、樂浪公。<span class="jiazhu">又補敘東吳事。以上敘公孫淵來歷，皆補前文所未及。</span>淵心不足，與眾商議，自號爲燕王，改元紹漢元年。副將賈范諫曰：「中原待主公以上公之爵，不爲卑賤。今若背反，實爲不順。更兼司馬懿善能用兵，西蜀諸葛武侯且不能取勝，何況主公乎？」<span class="jiazhu">又帶應祁山事。</span>淵大怒，叱左右縛賈範，將斬之。參軍倫直諫曰：「賈範之言是也。聖人云：『國家將亡，必有妖孽。』今國中屢見怪異之事：近有犬戴巾幘，身披紅衣，上屋作人行。<span class="jiazhu">此是獸妖。</span>又城南鄉民造飯，飯甑之中，忽有一小兒蒸死於內。<span class="jiazhu">此是人妖。</span>襄平北市中，地忽陷一穴，湧出一塊肉，周圍數尺，頭面眼耳口鼻都具，獨無手足，刀箭不能傷，不知何物。<span class="jiazhu">此非人非獸之妖。</span>卜者占之曰：『有形不成，有口無聲；國家亡滅，故現其形。』有此三者，皆不祥之兆也。<span class="jiazhu">可當<span class="shu-ming">齊諧</span>志怪之書。</span>主公宜避凶就吉，不可輕舉妄動。」淵勃然大怒，叱武士綁倫直并賈范同斬於市。令大將軍卑衍爲元帥，楊祚爲先鋒，起遼兵十五萬，殺奔中原來。<span class="jiazhu">何不於武侯未死之前爲之？</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	邊官報知魏主曹睿。睿大驚，乃召司馬懿入朝計議。懿奏曰：「臣部下馬步官軍四萬，足可破賊。」<span class="jiazhu">以四萬當十五萬。</span>叡曰：「卿兵少路遠，恐難收復？」懿曰：「兵不在多，在能設奇用智耳。臣託陛下洪福，必擒公孫淵以獻陛下。」<span class="jiazhu">武侯一死，懿便自負。</span>叡曰：「卿料公孫淵作何舉動？」懿曰：「淵若棄城預走，是上計也。守遼東拒大軍，是中計也。坐守襄平，是爲下計，必被臣所擒矣。」<span class="jiazhu">如滕公之料英布。</span>叡曰：「此去往復幾時？」懿曰：「四千里之地，往百日，攻百日，還百日，休息六十日，大約一年足矣。」<span class="jiazhu">前擒孟獲不消一月，今平公孫算定一年。一速一遲，前後相對。</span>叡曰：「儻吳、蜀入寇，如之奈何？」懿曰：「臣已定下守禦之策，陛下勿憂。」睿大喜，即命司馬懿興師，征討公孫淵。懿辭朝出城，令胡遵爲先鋒，引前部兵先到遼東下寨。哨馬飛報公孫淵。淵令卑衍、楊祚分八萬兵屯於遼隧，<span class="jiazhu">此是司馬懿所算中計。</span>圍塹二十餘里，環繞鹿角，甚是嚴密。胡遵令人報知司馬懿。懿笑曰：「賊不與我戰，欲老我兵耳。我料賊眾大半在此，其巢穴空虛，不若棄卻此處，徑奔襄平，賊必往救，卻於中途擊之，必獲全功。」<span class="jiazhu">欲東奔襄平，是使彼出下計。</span>於是勒兵從小路向襄平進發。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說卑衍與楊祚商議曰：「若魏兵來攻，休與交戰。彼千里而來，糧草不繼，難以持久，糧盡必退；待他退時，然後出奇兵擊之，司馬懿可擒也。昔司馬懿與蜀兵相拒，堅守渭南，孔明竟卒於軍中。今日正與此理相同。」<span class="jiazhu">是抄司馬懿舊文字耳，不想此處卻用不著這篇文字。</span>二人正商議間，忽報魏兵往南去了。卑衍大驚曰：「彼知吾襄平軍少，去襲老營也。若襄平有失，我等守此處無益矣。」遂拔寨隨後而起。<span class="jiazhu">即司馬懿取街亭守陳倉之意。武侯能料之，卑衍、楊祚不能料之，是原不會抄文字也。</span>早有探馬飛報司馬懿。懿笑曰：「中吾計矣！」乃令夏侯霸、夏侯威：「各引一軍，伏於遼水之濱，如遼兵到，兩下齊出。」二人受計而往。早望見卑衍、楊祚引兵前來。一聲炮響，兩邊鼓噪搖旗，左有夏侯霸，右有夏侯威，一齊殺出。卑、楊二人，無心戀戰，奪路而走。奔至首山，正逢公孫淵兵到，<span class="jiazhu">卑、楊一邊用實寫，公孫淵一邊用虛寫。</span>合兵一處，回馬再與魏兵交戰。卑衍出馬罵曰：「賊將休使詭計！汝敢出戰否？」夏侯霸縱馬揮刀來迎。戰不數合，被夏侯霸一刀斬卑衍於馬下，遼兵大亂。霸驅兵掩殺，公孫淵引敗兵奔入襄平城去，閉門堅守不出。<span class="jiazhu">此則竟出下計矣。</span>魏兵四面圍合。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	時值秋雨連綿，一月不止，平地水深三尺，運糧船自遼河口直至襄平城下。魏兵皆在水中，行坐不安。<span class="jiazhu">與陳倉道之事，前後仿佛。</span>左都督裴景入帳告曰：「雨水不住，營中泥濘，軍不可停，請移於前面山上。」懿怒曰：「捉公孫淵只在旦夕，安可移營？如有再言移營者斬！」<span class="jiazhu">與陳倉道退軍，又是不同。</span>裴景喏喏而退。少頃，右都督仇連又來告曰：「軍土苦水，乞太尉移營高處。」懿大怒曰：「吾軍令已發，汝何敢故違！」即命推出斬之，懸首於轅門外。<span class="jiazhu">武侯用兵，嚴以濟寬；懿之用兵，一於嚴耳。</span>於是軍心震懾。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	懿令南寨人馬暫退二十里，縱城內軍民出城樵采柴薪，牧放牛馬。司馬陳群問曰：「前太尉攻上庸之時，兵分八路，八日趕至城下，遂生擒孟達而成大功。<span class="jiazhu">照應九十四回中事。</span>今帶甲四萬，數千里而來，不令攻打城池，卻使久居泥濘之中，又縱賊眾樵牧。某實不知太尉是何主意？」懿笑曰：「公不知兵法耶。昔孟達糧多兵少，我糧少兵多，故不可不速戰，出其不意，突然攻之，方可取勝。今遼兵多，我兵少，賊饑我飽，何必力攻？正當任彼自走，然後乘機擊之。我今放開一條路，不絕彼之樵牧，是容彼自走也。」<span class="jiazhu">糧則以多勝少，兵則以少勝多。</span>陳群拜服。於是司馬懿遣人赴洛陽催糧。魏主曹睿設朝，群臣皆奏曰：「近日秋雨連綿，一月不止，人馬疲勞，可召回司馬懿，權且罷兵。」<span class="jiazhu">與前王肅等之諫，又相仿佛。</span>叡曰：「司馬太尉善能用兵，臨危制變，多有良謀，捉公孫淵計日而待。卿等何必憂也？」遂不聽群臣之諫，<span class="jiazhu">此處不聽諫者之言，比前又是不同。</span>使人運糧解至司馬懿軍前。懿在寨中，又過數日，雨止天晴。是夜，懿出帳外，仰觀天文，忽見一星，其大如鬥，流光數丈，自首山東北，墜於襄平東南。各營將士，無不驚駭。懿見之大喜，乃謂眾將曰：「五日之後，星落處必斬公孫淵矣。<span class="jiazhu">遲則百日，速則五日。遲則極遲，速則極速。</span>來日可并力攻城。」
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	眾將得令，次日侵晨，引兵四面圍合，築土山，掘地道，立炮架，裝雲梯，日夜攻打不息，箭如急雨，射入城去。公孫淵在城中糧盡，皆宰牛馬爲食，<span class="jiazhu">至此方攻，正是待其糧盡。</span>人人怨恨，各無守心，欲斬淵首，獻城歸降。淵聞之，甚是驚憂，慌令相國王建、御史大夫柳甫往魏寨請降。<span class="jiazhu">孟獲屢戰不降，公孫淵一戰便降，彼此不同。</span>二人自城上繫下，來告司馬懿曰：「請太尉退二十里，我君臣自來投降。」懿大怒曰：「公孫淵何不自來？殊爲無理！」叱武士推出斬之，將首級付與從人。<span class="jiazhu">孟獲不降而武侯縱之，公孫淵順降而司馬懿不許，彼此又自不同。</span>從人回報，公孫淵大驚，又遣侍中衛演來到魏營。司馬懿升帳，聚眾將立於兩邊。演膝行而進，跪於帳下，告曰：「願太尉息雷霆之怒。克日先送世子公孫修爲質當，然後君臣自縛來降。」懿曰：「軍事大要有五：能戰當戰，不能戰當守，不能守當走，<span class="jiazhu">重在此一句。</span>不能走當降，不能降當死耳！何必送子爲質當！」<span class="jiazhu">司馬懿狠甚。</span>叱衛演回報公孫淵。演抱頭鼠竄而去，歸告公孫淵，淵大驚，乃與子公孫修密議停當，選下一千人馬，當夜二更時分，開了南門，往東南而走。<span class="jiazhu">不能守當走，謹如司馬之教。</span>淵見無人，心中暗喜。行不到十里，忽聽得山上一聲炮響，鼓角齊鳴：一枝兵攔住，中央乃司馬懿也；左有司馬師，右有司馬昭，二人大叫曰：「反賊休走！」淵大驚，急撥馬尋路欲走。早有胡遵兵到；左有夏侯霸、夏侯威，右有張虎、樂綝。四面圍得鐵桶相似。公孫淵父子，只得下馬納降。<span class="jiazhu">不能走當降，亦謹如司馬懿教。</span>懿在馬上顧諸將曰：「吾前夜丙寅日，見大星落於此處，今夜壬申日應矣。」眾將稱賀曰：「太尉真神機也！」懿傳令斬之。公孫淵父子對面受戳。<span class="jiazhu">孟獲有七擒，公孫淵只是一擒；武侯有七縱，司馬懿更不一縱：彼此又大不同。</span>司馬懿遂勒兵來取襄平。未及到城下時，胡遵早引兵入城。<span class="jiazhu">省筆。</span>城中人民焚香拜迎，魏兵盡皆入城。懿坐於衙上，將公孫淵宗族并同謀官僚人等，俱殺之，計首級七十餘顆。<span class="jiazhu">司馬懿好殺，是但能攻城而不能攻心，但能兵戰而不能心戰者也。</span>出榜安民。人告懿曰：「賈範、倫直苦諫淵不可反叛，俱被淵所殺。」懿遂封其墓而榮其子孫。就將庫內財物賞勞三軍，<span class="jiazhu">封賞竟自己出，司馬氏專權之漸。</span>班師回洛陽。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卻說魏主在宮中，夜至三更，忽然一陣陰風吹滅燈光，只見毛皇后引數十個宮人哭至座前索命。<span class="jiazhu">纔見番兵滅了，又是一陣陰兵來了。</span>叡因此得病。病漸沉重，命侍中光祿大夫劉放、孫資，掌樞密院一切事務；又召文帝子燕王曹宇爲大將軍，佐太子曹芳攝政。宇爲人恭儉溫和，未肯當此大任，堅辭不受。睿召劉放、孫資問曰：「宗族之內，何人可任？」二人久得曹真之惠，乃保奏曰：「惟曹子丹之子曹爽可也。」<span class="jiazhu">宇賢於爽。舍其賢者，用其不賢者，此曹氏之當衰也。</span>睿從之。二人又奏曰：「欲用曹爽，當遣燕王歸國。」叡然其言。二人遂請睿降詔，齎出諭燕王曰：「有天子手詔，命燕王歸國，限即日就行；若無詔，不許入朝。」燕王涕泣而去。<span class="jiazhu">用一曹必去一曹，曹氏之黨寡，而後司馬氏之黨盛矣。</span>遂封曹爽爲大將軍，總攝朝政。睿病漸危急，令使持節詔司馬懿還朝。懿受命，徑到許昌，入見魏主。叡曰：「朕惟恐不得見卿；今日得見，死無恨矣。」懿頓首奏曰：「臣在途中，聞陛下聖體不安，恨不肋生兩翼，飛至闕下。<span class="jiazhu">兩翼已成矣。將飛入宮廷，食曹氏之子孫也。</span>今日得睹龍顏，臣之幸也。」睿宣太子曹芳，大將軍曹爽，侍中劉放、孫資等，皆至禦榻之前。睿執司馬懿之手曰：「昔劉玄德在白帝城病危，以幼子劉禪託孤於諸葛孔明，<span class="jiazhu">照應八十五回中事。</span>孔明因此竭盡忠誠，至死方休。偏邦尚然如此，何況大國乎？<span class="jiazhu">僭號之國反指正統爲偏邦，此在曹睿之言則然，後世修史者亦復踵之，何其誤也！</span>朕幼子曹芳，年纔八歲，不堪掌理社稷。幸太尉及宗兄元勳舊臣，竭力相輔，無負朕心！」又喚芳曰：「仲達與朕一體，爾宜敬禮之。」遂命懿攜芳近前。芳抱懿頸不放。叡曰：「太尉勿忘幼子今日相戀之情！」言訖，潸然淚下。懿頓首流涕。魏主昏沉，口不能言，只以手指太子，須臾而卒。<span class="jiazhu">曹睿好神仙，何不以承露盤中天漿活之？</span>在位十三年，壽三十六歲，時魏景初三年春正月下旬也。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	當下司馬懿、曹爽，扶太子曹芳即皇帝位。芳字蘭卿，乃睿乞養之子，秘在宮中，人莫知其所由來。<span class="jiazhu">曹操奸猾，曹丕篡逆，孰知再傳而後，遂不知爲何人之子乎？蓋不待司馬氏之篡，而曹氏已早絕也。</span>於是曹芳諡睿爲明帝，葬於高平陵；尊郭皇后爲皇太后；改元正始元年。司馬懿與曹爽輔政。爽事懿甚謹，一應大事，必先啟知。<span class="jiazhu">曹爽無知。</span>爽字昭伯，自幼出入宮中，明帝見爽謹慎，甚是愛敬。爽門下有客五百人，內有五人以浮華相尚。<span class="jiazhu">亦是無用之人。</span>一是何晏，字平叔；一是鄧揚，字玄茂，乃鄧禹之後；一是李勝，字公昭；一是丁謐，字彥靖；一是畢軌，字昭先。<span class="jiazhu">此五人，先敘其人品，後詳其姓氏。</span>又有大司農桓範，字元則，頗有智謀，人多稱爲「智囊」。<span class="jiazhu">此一人先敘其姓氏，後詳其人品。</span>此數人皆爽所信任。何晏告爽曰：「主公大權，不可委託他人。恐生後患。」爽曰：「司馬公與我同受先帝託孤之命，安忍背之？」晏曰：「昔日先公與仲達破蜀兵之時，累受此人之氣，因而致死。主公如何不察也？」<span class="jiazhu">將賭賽羞慚事於此一提，照應第一百回中語。</span>爽猛然省悟，遂與多官計議停當，入奏魏主曹芳曰：「司馬懿功高德重，可加爲太傅。」<span class="jiazhu">太尉掌兵，太傅不掌兵，此暗奪其兵權也。</span>芳從之，自是兵權皆歸於爽。爽命弟曹羲爲中領軍，曹訓爲武衛將軍，曹彥爲散騎常侍，<span class="jiazhu">三曹怎敵一馬。</span>各引三千御林軍，任其出入禁宮。又用何晏、鄧揚、丁謐爲尚書，畢軌爲司隸校尉，李勝爲河南尹：此五人日夜與爽議事。於是曹爽門下賓客日盛。司馬懿推病不出，二子亦皆退職閒居。<span class="jiazhu">此時武侯若在，亦是伐魏一機會。</span>爽每日與何晏等飲酒作樂，凡用衣服器皿，與朝廷無異。各處進貢玩好珍奇之物，先取上等者入己，然後進宮。佳人美女，充滿府院。黃門張當諂事曹爽，私選先帝侍妾七八人，送入府中；爽又選善歌舞良家子女三四十人爲家樂。又建重樓畫閣，造金銀器皿，用巧匠數百人，晝夜工作。<span class="jiazhu">如此所爲，便不能成事，安能制司馬懿乎？</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	卻說何晏聞平原管輅明數術，請與論<span class="shu-ming">易</span>。時鄧揚在座，問輅曰：「君自謂善<span class="shu-ming">易</span>，而語不及<span class="shu-ming">易</span>中詞義，何也？」輅曰：「夫善<span class="shu-ming">易</span>者，不言<span class="shu-ming">易</span>也。」<span class="jiazhu">孔子學<span class="shu-ming">易</span>，而<span class="shu-ming">易</span>不在雅言之數，可見<span class="shu-ming">易</span>不可以言傳。</span>晏笑而贊之曰：「可謂要言不煩。」<span class="jiazhu">不言<span class="shu-ming">易</span>正深於言<span class="shu-ming">易</span>也，故贊之曰「要言」。</span>因謂輅曰：「試爲我卜一卦，可至三公否？」又問：「連夢青蠅數十來集鼻上，此是何兆？」輅曰：「元、愷輔舜，周公佐周，皆以和惠謙恭，享有多福。<span class="jiazhu">以周公、元、愷爲言，連曹爽亦說在內。</span>今君侯位尊勢重，而懷德者鮮，畏威者眾，殆非小心求福之道。<span class="jiazhu">可謂要言。</span>且鼻者，山也，山高而不危，所以長守貴也。<span class="jiazhu">忽講相法。</span>今青蠅臭惡而集焉。位峻者顛，可不懼乎？願君侯裒多益寡，<span class="jiazhu">此<span class="shu-ming">益</span>卦之義。</span>非禮勿履。<span class="jiazhu">此<span class="shu-ming">履</span>卦之義。不言<span class="shu-ming">易</span>卻是言<span class="shu-ming">易</span>。</span>然後三公可至，青蠅可驅也。」<span class="jiazhu">不論數，而論理。</span>鄧揚怒曰：「此老生之常談耳！」輅曰：「老生者見不生，常談者見不談。」<span class="jiazhu">玄語、隱語，亦妙語。</span>遂拂袖而去。二人大笑曰：「真狂士也！」輅到家與舅言之。舅大驚曰：「何、鄧二人，威權甚重，汝奈何犯之？」輅曰：「吾與死人語，何所畏耶！」<span class="jiazhu">所謂老生者見不生。</span>舅問其故。輅曰：「鄧揚行步，筋不束骨，脈不制肉，起立傾倚，若無手足：此爲『鬼躁』之相。何晏視候，魂不守宅，血不華色，精爽煙浮，容若槁木，此爲『鬼幽』之相。<span class="jiazhu">此麻衣相法之所無。</span>二人早晚必有殺身之禍，何足畏也！」<span class="jiazhu">不決之於卜，而決之於相。</span>其舅大罵輅爲狂子而去。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	卻說曹爽嘗與何晏、鄧揚等畋獵。其弟曹羲諫曰：「兄威權太甚，而好出外遊獵，儻爲人所算，悔之無及。」<span class="jiazhu">預爲後文伏線。</span>爽叱曰：「兵權在吾手中，何懼之有！」司農桓範亦諫，不聽。<span class="jiazhu">不敘所諫何語，是省筆。</span>時魏主曹芳，改正始十年爲嘉平元年。曹爽一向專權，不知仲達虛實，適魏主除李勝爲青州刺史，即令李勝往辭仲達，就探消息。勝徑到太傅府中，早有門吏報入。司馬懿謂二子曰：「此乃曹爽使來探吾病之虛實也。」乃去冠散髮，上床擁被而坐；又令二婢扶策，方請李勝入府。<span class="jiazhu">曹操假病以試吉平，司馬懿假病以欺李勝。</span>勝至床前拜曰：「一向不見太傅，誰想如此病重。今天子命某爲青州刺吏，特來拜辭。」懿佯答曰：「并州近朔方，好爲之備。」<span class="jiazhu">詐扮耳聾，妙甚。</span>勝曰：「除青州刺史，非并州也。」懿笑曰：「你方從并州來？」<span class="jiazhu">妙絕，活像聾子。</span>勝曰：「山東青州耳。」懿大笑曰：「你從青州來也！」<span class="jiazhu">妙絕，活像聾子。</span>勝曰：「太傅如何病得這等了？」左右曰：「太傅耳聾。」勝曰：「乞紙筆一用。」左右取紙筆與勝。勝寫畢，呈上，懿看之，笑曰：「吾病的耳聾了。此去保重。」言訖，以手指口。<span class="jiazhu">妙絕，活像病人。</span>侍婢進湯，懿將口就之，湯流滿襟。<span class="jiazhu">妙絕，活像病人。</span>乃作哽噎之聲曰：「吾今衰老病篤，死在旦夕矣。二子不肖，望君教之。君若見大將軍，千萬看覷二子！」言訖，倒在床上，聲嘶氣喘。<span class="jiazhu">妙絕，活像病人。</span>李勝拜辭仲達，回見曹爽，細言其事。爽大喜曰：「此老若死，吾無憂矣！」
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	司馬懿見李勝去了，遂起身謂二子曰：<span class="jiazhu">病得快，好得快。</span>「李勝此去，回報消息，曹爽必不忌我矣。只待他出城畋獵之時，方可圖之。」<span class="jiazhu">又先爲下文虛伏一筆。</span>不一日，曹爽請魏主曹芳去謁高平陵，祭祀先帝。大小官僚皆隨駕出城。爽引三弟并心腹人何晏等，及御林軍護駕正行，司農桓范叩馬諫曰：「主公總典禁兵，不宜兄弟皆出。儻城中有變，如之奈何？」<span class="jiazhu">此之謂智囊，若曹爽只是酒囊、飯囊耳。</span>爽以鞭指而叱之曰：「誰敢爲變？再勿亂言！」當日，司馬懿見爽出城，心中大喜，即起舊日手下破敵之人，并家將數十，引二子上馬，徑來謀殺曹爽。正是：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
	閉戶忽然有起色，驅兵自此逞雄風。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	未知曹爽性命如何，且看下文分解。
</p>
</div></body></html>