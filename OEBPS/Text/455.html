<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">三國演義-第七十九回　兄逼弟曹植賦詩　姪陷叔劉封伏法</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1 class="huimu6">
	第七十九回　兄逼弟曹植賦詩
	姪陷叔劉封伏法
</h1></div>
<p class="jiazhu" id="p0"><a class="gg-link" href="#p0" onclick="return changeColor(this);"></a>
	劉、曹之相形，何厚薄之懸殊乎！玄德以異姓之兄，而痛悼其弟之亡；曹丕以同胞之兄，而急欲其弟之死。一則痛義弟之死，而不顧其養子之恩；一則欲親弟之亡，而不顧其生母之愛。君子於此，有天倫之感焉。
</p>
<p class="jiazhu" id="p1"><a class="gg-link" href="#p1" onclick="return changeColor(this);"></a>
	甚矣，名之不可竊，而實之不可誣也！操以武王之事遺其子，而自比於文王；丕則不以文王之事目其父，而仍諡之曰武王。是父欲避改革之名而讓之後人，子又避改革之實而歸之先世也。歸之先世，而魏之篡漢非丕篡之，實操篡之耳。操將欺人，而子先不能欺；操欲自掩，而子不爲之掩。嗚呼！奸雄之奸，亦復何用哉？
</p>
<p class="jiazhu" id="p2"><a class="gg-link" href="#p2" onclick="return changeColor(this);"></a>
	文章足以殺身，而有時乎亦足以救死；文章足以取忌，而有時乎亦足以動人。如子建之七步成章是已。楊惲種豆之歌，適觸君王之怒，不若子建煮豆之詠，能發兄弟之悲；朱虛耕田之吟，但寒異姓之心，不若子建燃豆之詩，能解同氣之怨；劉勝聞樂之對，自述涕泣之情，又不若子建釜中之辭，能隕他人之淚。此豈獨當時爲然哉？凡今之人有與兄弟而相煎者，觀於其文，亦宜爲之泣然矣。
</p>
<p class="jiazhu" id="p3"><a class="gg-link" href="#p3" onclick="return changeColor(this);"></a>
	曹子建亦嘗倩人代筆矣，楊修手教數十條是也。然子建倩人代筆，面試卻不出醜；不似今人倩人代筆，面試即便出醜。面試不出醜，連平日之代筆者，亦信其自作；面試一出醜，連平日之自作者，亦疑其代筆。故惟才如子建，可不倩人；亦惟才如子建，可以偶一倩人。
</p>
<p class="jiazhu" id="p4"><a class="gg-link" href="#p4" onclick="return changeColor(this);"></a>
	觀曹氏之得免於內亂，而知天之不欲祚漢也。懦若曹熊不足論耳，曹彰以勇略自矜，而驅雄兵於鄴郡；曹植以才名自恃，而集文士於臨淄：岌岌乎幾不免內亂之作矣。使亦如譚與尚之相爭，琦與琮之相惡，而漢中王得乘隙以攻之，豈不大快事哉！乃熊既死，彰既歸，而曹植亦束手而受縛，君子以爲魏之幸而漢之不幸雲。
</p>
<p class="jiazhu" id="p5"><a class="gg-link" href="#p5" onclick="return changeColor(this);"></a>
	劉封之拒孟達，與糜芳之從傅士仁則有異矣。然既然拒之於終，何不拒之於始；既能斬孟獲之使而不降曹操，何以聽孟達之譖而不救關公乎？南郡之救樊城也難，糜芳不聽士仁則必死；上庸之援麥城也易，封不聽孟達則未必至於死。惜其見之不早耳。
</p>
<p class="jiazhu" id="p6"><a class="gg-link" href="#p6" onclick="return changeColor(this);"></a>
	劉封雖有罪，而先主殺之亦未得其當也。其不救關公也，可罪；其不降曹氏也，可原；其拒孟達於後也，可嘉；則其悔聽孟於前也，亦可諒。而喪一義弟，又殺一義兒，誠計之左矣。且既欲殺之，不即召而殺之，而使喪師失地以重其辜，則先主有三失焉：彼自知獲戾，而將兵於外，安保其無降魏之心？其失算者一。以一劉封當徐晃、夏侯尚、孟達之師，明知其非敵，而故遣焉，是棄劉封并棄五萬人，其失算者二。孟達已去，不更令別將以守上庸，而至有申耽，申儀之叛，使劉封進退無路，是棄劉封并棄上庸之地，其失算者三。有此三失，宜先主之終悔歟？
</p>
<p class="jiazhu" id="p7"><a class="gg-link" href="#p7" onclick="return changeColor(this);"></a>
	張松、法正、孟達、彭羕四人皆賣國，而各有不同：初欲投曹操，而繼乃向先主者，張松也。既歸先主，而又欲叛先主者，彭羕也。事劉而復降曹，降曹而其後又欲歸劉者，孟達也。其背劉璋之後，始終事先主者，惟法正一人而已。雖然，法正、孟達功同一體，孟達有罪，法正必不自安，幸其時正已死耳。若正而在，安保其不爲彭羕乎？苟曰始終無二，吾於法正未之敢信。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	卻說曹丕聞曹彰提兵而來，驚問眾官；一人挺身而出，願往折服之。眾視其人，乃諫議大夫賈逵也。曹丕大喜，即命賈逵前往。逵領命出城，迎見曹彰。彰問曰：「先王璽綬安在？」<span class="jiazhu">一見便問璽綬，黃須兒幾欲學紫鬚兒。</span>逵正色而言曰：「家有長子，國有儲君。先王璽綬，非君侯之所宜問也。」<span class="jiazhu">意正而詞嚴。</span>彰默然無語，乃與賈逵同入城。至宮門前，逵問曰：「君侯此來，欲奔喪耶？欲爭位耶？」<span class="jiazhu">本欲其退兵，卻先問此二語。妙甚。</span>彰曰：「吾來奔喪，別無異心。」逵曰：「既無異心，何故帶兵入城？」彰即時叱退左右將士，<span class="jiazhu">妙在不教之退而自退。</span>隻身入內，拜見曹丕。兄弟二人，相抱大哭。曹彰將本部軍馬，盡交與曹丕。丕令彰回鄢陵自守，彰拜辭而去。於是曹丕安居王位，改建安二十五年爲延康元年。<span class="jiazhu">未篡位，先改元，奇絕。○諺云：自肚裏改年號，即此便爲篡位之兆。</span>封賈詡爲太尉，華歆爲相國，王朗爲御史大夫；大小官僚盡皆升賞。諡曹操曰武王，<span class="jiazhu">曹操自比文王，而曹丕偏不諡之曰文，偏隘之曰武。</span>葬於鄴郡高陵，令于禁董治陵事。禁奉命到彼，只見陵屋中白粉壁上，圖畫關雲長水淹七軍擒獲于禁之事。<span class="jiazhu">文字照應之妙。</span>畫雲長儼然上坐，龐德憤怒不屈，于禁拜伏於地，哀求乞命之狀。<span class="jiazhu">教他看曹操的墳墓，卻看了自己的行樂。既看了自己的行樂，又看了關公的喜神。</span>原來曹丕以于禁兵敗被擒，不能死節，既降敵而復歸，心鄙其爲人，故先令人圖畫陵屋粉壁，故意使之往見以愧之。<span class="jiazhu">曹丕羞臣下是一幅畫，難兄弟是一首詩。看畫所以陶情，吟詩所以遣興。自有詩畫以來，未有如于禁、曹植之不堪者也。</span>當下于禁見此畫像，又羞又惱，氣憤成病，不久而死。<span class="jiazhu">死遲了。</span>後人有詩歎曰：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	三十年來說舊交，可憐臨難不忠曹。<br/>
	知人未向心中識，畫虎今從骨裏描。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	卻說華歆奏曹丕曰：「鄢陵侯已交割軍馬，赴本國去了；臨淄侯植、蕭懷侯熊，二人竟不來奔喪，理當問罪。」<span class="jiazhu">不知君臣之義者，定不善處人兄弟之間。</span>丕從之，即分遣二使，往二處問罪。不一日，蕭懷使者回報：蕭懷侯曹熊懼罪，自縊身死。<span class="jiazhu">先逼殺了一個兄弟。</span>丕令厚葬之，追贈蕭懷王。又過了一日，臨淄使者回報說：「臨淄侯日與丁儀、丁廙兄弟二人酣飲，悖慢無禮，聞使命至，臨淄侯端坐不動；丁儀罵曰：『昔者先王本欲立吾主爲世子，被讒臣所阻；今王喪未遠，便問罪於骨肉，何也？』<span class="jiazhu">是責曹丕。</span>丁廙又曰：『據吾主聰明冠世，自當承嗣大位，今反不得立。汝那廟堂之臣，何不識人才若此？』<span class="jiazhu">是責群臣。</span>臨淄侯因怒叱武士，將臣亂棒打出。」<span class="jiazhu">曹植之事，不在臨淄一邊敘來，只在鄴使口中說出，筆法甚省。</span>丕聞之大怒，即令許褚領虎衛軍三千，火速至臨淄，擒曹植等一干人來。褚奉命，引軍至臨淄城。守將攔阻，褚立斬之，直入城中，無一人敢當鋒銳，徑到府堂。只見曹植與丁儀、丁廙等盡皆醉倒。<span class="jiazhu">喪中醉倒，難爲孝子。丕雖不兄，植亦不子。</span>褚皆縛之，載於車上，并將府下大小屬官，盡行拿解鄴郡，聽候曹丕發落。丕下令，先將丁儀、丁廙等盡行誅戳。丁儀字正禮，丁廙字敬禮，沛郡人，乃一時文士。及其被殺，人多惜之。<span class="jiazhu">文章不能免禍，爲之一歎。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	卻說曹丕之母卞氏，聽得曹熊縊死，心甚悲傷。忽又聞曹植被擒，其黨丁儀等已殺，大驚，急出殿召曹丕相見。<span class="jiazhu">群臣無一人爲曹植請命者，而必待其母自出，爲之一歎。</span>丕見母出殿，慌來拜謁。卞氏哭謂丕曰：「汝弟植，平生嗜酒疏狂，蓋因自恃胸中之才，故爾放縱。汝可念同胞之情，存其性命。吾至九泉，亦瞑目也。」<span class="jiazhu">吳氏爲女之故而罵孫權，其詞厲；卞氏爲植之故而求曹丕，其詞哀。</span>丕曰：「兒亦深愛其才，安肯害他？今正欲戒其性耳。母親勿憂。」
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	卞氏灑淚而入。丕出偏殿，召曹植入見。華歆問曰：「適來莫非太后勸殿下勿殺子建乎？」丕曰：「然。」歆曰：「子建懷才抱智，終非池中物；若不早除，必爲後患。」<span class="jiazhu">華歆不知有伏後，何知有卞氏。</span>丕曰：「母命不可違。」歆曰：「人皆言子建出口成章，臣未深信。主上可召入以才試之，若不能，即殺之；若果能，則貶之，以絕天下文人之口。」<span class="jiazhu">不難助臣謀主，何難助兄謀弟。</span>丕從之。須臾，曹植入見，惶恐伏拜請罪。丕曰：「吾與汝情雖兄弟，義屬君臣，汝安敢恃才蔑禮？昔先君在日，汝常以文章誇示於人，吾深疑汝必用他人代筆。吾今限汝行七步吟詩一首。若果能，則免一死；若不能，則從重治罪，決不姑恕。」<span class="jiazhu">縱使倩人代筆，罪不至死；若以此論死，則天下之犯死罪者多矣。</span>植曰：「願乞題目。」時殿上懸一水墨畫，畫著兩隻牛鬥於土牆之下，一牛墜井而亡。丕指畫曰：「即以此畫爲題。詩中不許犯著『二牛鬥牆下，一牛墜井死』字樣。」<span class="jiazhu">阿哥做考官，乃出如此難題目。</span>植行七步，其詩已成。詩曰：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
	兩肉齊道行，頭上帶凹骨。<br/>
	相遇塊山下，欻起相搪突。<br/>
	二敵不俱剛，一肉臥土窟。<br/>
	非是力不如，盛氣不泄畢。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	曹丕及群臣皆驚。丕又曰：「七步成章，吾猶以爲遲。汝能應聲而作詩一首否？」<span class="jiazhu">面試中式，偏不作準，又要覆試。</span>植曰：「願即命題。」丕曰：「吾與汝乃兄弟也。以此爲題。亦不許犯著『兄弟』字樣。」<span class="jiazhu">前題在牽牛章，此題在<span class="shu-ming">棠棣</span>章。</span>植略不思索，即口占一首曰：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
	煮豆燃豆萁，豆在釜中泣。<br/>
	本是同根生，相煎何太急？
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	曹丕聞之，潸然淚下。<span class="jiazhu">四句詩，賽過一篇求通親親表，聞之安得不淚！</span>其母卞氏，從殿后出曰：「兄何逼弟之甚耶？」丕慌忙離坐告曰：「國法不可廢耳。」於是貶曹植爲安鄉侯。<span class="jiazhu">試了好文字，猶然降等。若文字不佳，將不止劣等矣。</span>植拜辭，上馬而去。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	曹丕自繼位之後，法令一新，威逼漢帝，甚於其父。早有細作報入成都。<span class="jiazhu">以上按下曹丕，以下再敘先主。</span>漢中王聞之大驚，即與文武商議曰：「曹操已死，曹丕繼位，威逼天子，更甚於操。東吳孫權，拱手稱臣。孤欲先伐東吳，以報雲長之仇；<span class="jiazhu">以關公之仇仇之則私，以臣魏之罪罪之則公。</span>次討中原，以除亂賊。」言未畢，廖化出班，哭拜於地曰：「關公父子遇害，實劉封、孟達之罪。乞誅此二賊。」玄德便欲遣人擒之。孔明諫曰：「不可。且宜緩圖之，急則生變矣。<span class="jiazhu">恐其不降吳則降魏耳。</span>可升此二人爲郡守，分調開去，然後可擒。」玄德從之，遂遣使升劉封去守綿竹。原來彭羕與孟達甚厚，聽知此事，急回家作書，遣心腹人馳報孟達。<span class="jiazhu">本爲欲治二人之罪，卻引出一人來。</span>使者方出南門外，被馬超巡視軍捉獲，解見馬超。超審知此事，即往見彭羕。羕接入，置酒相待。酒至數巡，超以言挑之曰：「昔漢中王待公甚厚，今何漸薄也？」<span class="jiazhu">馬超性直，此時亦能用詐。</span>羕因酒醉，恨罵曰：「老革荒悖，吾必有以報之！」超又探曰：「某亦懷怨心久矣。」羕曰：「公起本部軍，結連孟達爲外合，某領川兵爲內應，大事可圖也。」<span class="jiazhu">前被髡於劉璋，今發長未幾而復生異心，恐不但斷發，將斷其頭矣。</span>超曰：「先生之言甚當。來日再議。」超辭了彭羕，即將人與書解見漢中王，細言其事。玄德大怒，即令擒彭羕，下獄拷問其情。羕在獄中，悔之無及。玄德問孔明曰：「彭羕有謀反之意，當何以治之？」孔明曰：「羕雖狂士，然留之久必生禍。」於是玄德賜彭羕死於獄。<span class="jiazhu">與張松事泄而死仿佛相似。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	羕既死，有人報知孟達。達大驚，舉止失措。忽使命至，調劉封回守綿竹去訖。孟達慌請上庸、房陵都尉申耽、申儀弟兄二人商議曰：「我與法孝直同有功於漢中王；今孝直已死，<span class="jiazhu">法正之死，在孟達口中補出。</span>而漢中王忘我前功，乃欲見害，爲之奈何？」耽曰：「某有一計，使漢中王不能加害於公。」達大喜，急問何計。耽曰：「吾弟兄欲投魏久矣，公可作一表，辭了漢中王，投魏王曹丕，丕必重用。吾二人亦隨後來降也。」<span class="jiazhu">又因孟達一人，引出兩人之叛。</span>達猛然省悟，即寫表一通，付與來使；當晚引五十餘騎投魏去了。使命持表回成都，奏漢中王，言孟達投魏之事。先主大怒。覽其表曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
	臣達伏惟殿下將建伊、呂之業，追桓、文之功，大事草創，假勢吳、楚，是以有爲之士，望風歸順。臣委質以來，愆戾山積。臣猶自知，況於君乎？今王朝英俊鱗集，臣內無輔佐之器，外無將領之才，列次功臣，誠足自愧。臣聞范蠡識微，浮於五湖；舅犯謝罪，逡巡河上。夫際會之間，請命乞身，何哉？欲潔去就之分也。況臣卑鄙，無元功巨勳自繫於時，竊慕前賢，早思遠恥。昔申生至孝，見疑於親；子胥至忠，見誅於君。蒙恬拓境而被大刑，樂毅破齊而遭讒佞。臣每讀其書，未嘗不感慨流涕；而親當其事，益用傷悼。邇者荊州覆敗，大臣失節，百無一還。惟臣尋事，自致房陵、上庸，而復乞身自放於外。伏想殿下聖恩感悟，湣臣之心，悼臣之舉。臣誠小人，不能始終。知而爲之，敢謂非罪？臣每聞「交絕無惡聲，去臣無怨辭」，臣過奉教於君子，願君王勉之，臣不勝惶恐之至。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	玄德看畢，大怒曰：「匹夫叛吾，安敢以文辭相戲耶！」即欲起兵擒之。孔明曰：「可就遣劉封進兵，令二虎相并；劉封或有功，或敗績，必歸成都，就而除之，可絕兩害。」<span class="jiazhu">一舉兩得，殊不費力。</span>玄德從之，遂遣使到綿竹傳諭劉封。封受命，率兵來擒孟達。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	卻說曹丕正聚文武議事，忽近臣奏曰：「蜀將孟達來降。」丕召入問曰：「汝此來，莫非詐降乎？」達曰：「臣爲不救關公之危，漢中王欲殺臣，因此懼罪來降，別無他意。」曹丕尚未准信，忽報劉封引五萬兵來取襄陽，單搦孟達廝殺。丕曰：「汝既是真心，便可去襄陽取劉封首級來，孤方准信。」<span class="jiazhu">與呂蒙使傅士仁招糜芳一般意思。</span>達曰：「臣以利害說之，不必動兵，令劉封亦來降也。」丕大喜，遂加孟達爲散騎常侍、建武將軍、平陽亭侯，領新城太守，去守襄陽、樊城。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	原來夏侯尚、徐晃已先在襄陽，正將收取上庸諸部。孟達到了襄陽，與二將禮畢，探得劉封離城五十里下寨。達即修書一封，使人齎赴蜀寨，招降劉封。<span class="jiazhu">與傅士仁說糜芳相似。</span>劉封覽書，大怒曰：「此賊誤吾叔姪之義，又間吾父子之親，使吾爲不忠不孝之人也！」遂扯碎來書，斬其使。<span class="jiazhu">劉封此時，卻與糜芳大異。</span>次日，引軍前來搦戰。孟達知劉封扯書斬使，勃然大怒，亦領兵出迎。兩陣對圓，封立馬於門旗下。以刀指罵曰：「背國反賊，安敢亂言！」孟達曰：「汝死已臨頭上，還自執迷不省！」封大怒，拍馬輪刀，直奔孟達。戰不三合，達敗走。<span class="jiazhu">便是誘敵之計。</span>封乘虛追殺二十餘里，一聲喊起，伏兵盡出，左邊夏侯尚殺來，右邊徐晃殺來，孟達回身復戰。三軍夾攻，劉封大敗而走，連夜奔回上庸，背後魏兵趕來。劉封到城下叫門，城上亂箭射下，申耽在敵樓上叫曰：「吾已降了魏也！」<span class="jiazhu">早爲十數回後閉門射孟達作一樣子。</span>封大怒，欲要攻城，背後追軍將至，封立腳不住，只得望房陵而奔，見城上已盡插魏旗。申儀在敵樓上，將旗一颭，城後一彪軍出，旗上大書右將軍徐晃。<span class="jiazhu">與沔水之戰相似。</span>封抵敵不住，急望西川而走。晃乘勢追殺。劉封部下只剩得百餘騎。到了成都，入見漢中王，哭拜於地，細奏前事。玄德怒曰：「辱子有何面目復來見吾？」封曰：「叔父之難，非兒不救，因孟達諫阻故耳。」<span class="jiazhu">今番卻推脫不乾淨了。</span>玄德轉怒曰：「汝須食人食、穿人衣，非土木偶人，安可聽讒賊所阻！」命左右推出斬之。<span class="jiazhu">此時悔聽孟達之言而不救關公，又悔不聽孟達之言而不降魏矣。</span>漢中王既斬劉封，後聞孟達招之，毀書斬使之事，心中頗悔，又哀痛關公，以致染病。因此按兵不動。<span class="jiazhu">以上按下先主，以下再敘曹丕。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	且說魏王曹丕自即王位，將文武官僚盡皆升賞；遂統甲兵三十萬南巡沛國譙縣，大饗先塋。鄉中父老，揚塵遮道，奉觴進酒，效漢高祖還沛之事。<span class="jiazhu">正爾居喪守制，卻便衣錦還鄉，恐不如高祖之威加海內而歸也。</span>人報大將軍夏侯惇病危，丕即還鄴郡，時惇已卒。<span class="jiazhu">照應前文見鬼事。</span>不爲掛孝，以厚禮殉葬。是歲八月間，報稱石邑縣鳳凰來儀，臨淄城麒麟出現，黃龍現於鄴郡。<span class="jiazhu">此鳳、此麟、此龍不當來而來，非魏之禎祥，乃漢之妖孽耳。</span>於是中郎將李伏、太史丞許芝商議：種種瑞征，乃魏當代漢之兆，可安排受禪之禮，令漢帝將天下讓與魏王。遂同華歆、王朗、辛毗、賈詡、劉廙、劉曄、陳矯、陳群、桓階等一班文武官僚四十餘人，直入內殿，來奏漢獻帝，請禪位於魏王曹丕。正是：
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	魏家社稷今將建，漢代江山忽已移。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	未知獻帝如何回答，且看下文分解。
</p>
</div></body></html>